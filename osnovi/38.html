<!DOCTYPE html>
<head>
<link href="https://cdn.jsdelivr.net/gh/vsalvino/computer-modern@main/fonts/serif.css" rel="stylesheet">
<link href = "style.css" rel="stylesheet">
<link rel="stylesheet" href="https://cdn.jsdelivr.net/npm/katex@0.16.22/dist/katex.min.css" integrity="sha384-5TcZemv2l/9On385z///+d7MSYlvIEw9FuZTIdZ14vJLqWphw7e7ZPuOiCHJcFCP" crossorigin="anonymous">
<script defer src="https://cdn.jsdelivr.net/npm/katex@0.16.22/dist/katex.min.js" integrity="sha384-cMkvdD8LoxVzGF/RPUKAcvmm49FQ0oxwDF3BGKtDXcEc+T1b2N+teh/OJfpU0jr6" crossorigin="anonymous"></script>
<script defer src="https://cdn.jsdelivr.net/npm/katex@0.16.22/dist/contrib/auto-render.min.js" integrity="sha384-hCXGrW6PitJEwbkoStFjeJxv+fSOOQKOPbJxSfM6G5sWZjAyWhXiTIIAmQqnlLlh" crossorigin="anonymous"
    onload="renderMathInElement(document.body, {delimiters: [{left: '$$', right: '$$', display: true},{left: '$', right: '$', display: false},{left: '\\begin{equation}', right: '\\end{equation}', display: true}],});"></script>
</head>
<body>
<p><b>Микросъстояния и макросъстояния</b></p>
<p>Моментното състояние на една механична система се задава най-пълно, ако са известни положенията и скоростите на всички частици от системата в дадения момент от времето. Такъв динамичен подход обаче не е приложим за макроскопичните системи, поради огромния брой на атомите и на молекулите в тях. Тяхното състояние не може да се описва толкова детайлно. Да разгледаме например идеален газ, съставен от $N$ еднакви молекули, който се намира в съд с обем $V$. Вместо да се задават координатите на отделните молекули в даден момент от времето, може да се използва следният по-груб метод за описване на пространственото разположение на молекулите. Обемът $V$ мислено се разделя на $m$ еднакви части (клетки) и се номерират всички молекули. Тогава състоянието на газа може да се характеризира с броя и номерата на молекулите, намиращи се в даден момент във всяка една от клетките. Подобен подход, който тук няма да разглеждаме, се използва и за характеризиране на скоростите (кинетичната енергия) на молекулите. Определеното по този начин състояние на газа (на макроскопичната система) се нарича микросъстояние. Тъй като молекулите са еднакви, от макроскопична гледна точка няма значение кои точно молекули се намират в дадена пространствена клетка. Затова ще смятаме, че макроскопичното състояние на газа е напълно определено, ако е известен броят на молекулите във всяка клетка.</p>
<p><b>Термодинамична вероятност</b></p>
<p>В статистическата физика се доказва, че всички достъпни микросъстояния на една изолирана система са равновероятни, т.е. вероятността системата да се намира в кое да е от тези състояния е еднаква. Всяко макросъстояние се реализира чрез определен брой микросъстояния. Броят на микросъстоянията, съответстващи на дадено макросъстояние, се нарича <i>термодинамична вероятност</i> $W$ на това макросъстояние. Тъй като всички микросъстояния са равновероятни, с течение на времето системата хаотично ще преминава от едно микросъстояние в друго микросъстояние. От всички възможни макросъстояния обаче тя ще се намира по-дълго време в тези, на които съответстват по-голям брой микросъстояния, т.е. в макросъстоянията с най-голяма термодинамична вероятност.</p>
<p>Ще поясним изложеното дотук с един прост пример. Разглеждаме система, съставена само от $N = 4$ частици. Разделяме мислено достъпния за движение на частиците обем на $m = 2$ равни части (клетки). Макросъстоянието на системата ще характеризираме с броя на частиците във всяка клетка. Възможни са 5 различни макросъстояния (Фиг. \ref{fig:38.1}). Макросъстоянията $(4,0)$ и $(0,4)$, при които всички частици се намират съответно в клетка $A$ или в клетка $B$ се реализират само чрез едно единствено микросъстояние. Затова тяхната термодинамична вероятност е единица: $W(4,0) = W(0,4) = 1$. На макросъстоянието, при което три частици се намират в клетка $A$, а една частица в клетка $B$, съответстват 4 различни микросъстояния: в клетка $B$ може да се намира частицата с номер 1, 2, 3 или 4. Затова термодинамичната вероятност в този случай е $W(3,1) = W(1,3) = 4$. Макросъстоянието $(2,2)$ - две частици в клетка $A$ и две частици в клетка $B$, се реализира по 6 различни начина: в клетка $B$ могат да се намират частиците с номера 1 и 2; 1 и 3; 1 и 4; 2 и 3; 2 и 4; или 3 и 4. Термодинамичната вероятност е $W(2,2) = 6$.</p>
<p><figure id="fig:38.1">
<img src="figs/38-1.png">
<figcaption></figcaption>
</figure></p>
<p>В случая броят на всички възможни микросъстояния е 16. Тъй като те са равновероятни, математическата вероятност в даден момент да се реализира кое да е от тях е $p = 1/16$. Математическата вероятност за макросъстоянията (4,0) или (0,4) също е 1/16, докато вероятността за състоянието (2,2) е 6/16. Тя в 6 пъти по-голяма, защото на това макросъстояние съответстват 6 различни микросъстояния. Например, ако през равни интервали от време правим снимки на системата, на всеки 16 кадъра средно на 1 кадър системата ще е запечатана в състояние (4,0), а на 6 кадъра - в състояние (2,2).</p>
<p>Ако в двете клетки могат да се разполагат $N$ частици, тогава броят на микросъстоянията е $2^N$, а математическата вероятност за всяко от тях е $\displaystyle p = \frac{1}{2^N}$. Например за $N = 10$ математическата вероятност за всяко микросъстояние е $\displaystyle p = \frac{1}{1024}$, т.е. средно на всеки 1024 снимки ще се намери само една, на която всички частици са например в клетка $A$. За $N = 100$ вече ще са необходими повече от $10^{30}$ снимки, за да открием поне на една от тях всички частици събрани в клетка $A$, т.е. вероятността за това събитие е пренебрежимо малка. Ако в съда се намира 1 mol газ ($N = 6.10^{23}$ молекули), с пълна увереност можем да твърдим, че никога всички молекули няма сами да се съберат в едната половина на съда.</p>
<p>За системите, изградени от много голям брой частици, съществува макросъстояние, чиято термодинамична вероятност $W$ е толкова голяма, в сравнение с всички останали макросъстояния, че на практика се реализира единствено то. Това е състоянието на термодинамично равновесие. Само външно въздействие може да изведе макросистемата от състоянието на термодинамично равновесие и да я приведе в друго състояние с по-малка термодинамична вероятност. Оставена сама на себе си, системата последователно преминава чрез процеса на релаксация през макросъстояния с нарастваща термодинамична вероятност, докато достигне състоянието с максимална термодинамична вероятност равновесното състояние.</p>
<p><b>Уравнение на Болцман</b></p>
<p>През 1872 г. Л. Болцман доказва, че ентропията $S$ и термодинамичната вероятност $W$ са свързани със съотношението
<span id="eq:38.1">
\begin{equation}
	S = k \ln W.
\end{equation}</span>
където $k = 1,\!38.10^{-23}$ J/К в константата на Болцман. В негова чест уравнение \eqref{eq:38.1} е наречено уравнение на Болцман.</p>
<p><b>Ентропията - мярка за молекулния хаос</b></p>
<p>От направените дотук разглеждания става ясно, че колкото по-подредено е състоянието на една макросистема, толкова по-малка е термодинамичната вероятност на това състояние, т.е. на подредените макросъстояния съответстват малък брой различни микросъстояния. Съгласно с уравнението на Болцман \eqref{eq:38.1} ентропията $S$ на подредените състояния също е малка. Когато порядъкът преминава в хаос, термодинамичната вероятност и ентропията нарастват. Можем, обобщавайки, да кажем, че ентропията е количествена мярка за степента на молекулния хаос в една макросистема. Максимален молекулен безпорядък в изолирана макросистема се установява при достигане на термодинамично равновесие. Термодинамичното равновесие се характеризира с максимална стойност на ентропията.</p>
<p>