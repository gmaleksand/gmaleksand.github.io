<!DOCTYPE html>
<head>
<link href="https://cdn.jsdelivr.net/gh/vsalvino/computer-modern@main/fonts/serif.css" rel="stylesheet">
<link href = "style.css" rel="stylesheet">
<link rel="stylesheet" href="https://cdn.jsdelivr.net/npm/katex@0.16.22/dist/katex.min.css" integrity="sha384-5TcZemv2l/9On385z///+d7MSYlvIEw9FuZTIdZ14vJLqWphw7e7ZPuOiCHJcFCP" crossorigin="anonymous">
<script defer src="https://cdn.jsdelivr.net/npm/katex@0.16.22/dist/katex.min.js" integrity="sha384-cMkvdD8LoxVzGF/RPUKAcvmm49FQ0oxwDF3BGKtDXcEc+T1b2N+teh/OJfpU0jr6" crossorigin="anonymous"></script>
<script defer src="https://cdn.jsdelivr.net/npm/katex@0.16.22/dist/contrib/auto-render.min.js" integrity="sha384-hCXGrW6PitJEwbkoStFjeJxv+fSOOQKOPbJxSfM6G5sWZjAyWhXiTIIAmQqnlLlh" crossorigin="anonymous"
    onload="renderMathInElement(document.body, {delimiters: [{left: '$$', right: '$$', display: true},{left: '$', right: '$', display: false},{left: '\\begin{equation}', right: '\\end{equation}', display: true}],});"></script>
</head>
<body>
<p>Закон на Бугер</p>
<p>Френският физик Пиер Бугер (1698-1758) експериментално установява, че при разпространение на монохроматична светлина в еднородна поглъщаща среда нейният интензитет намалява по експоненциалния закон
<span id="eq:95.1">
\begin{equation}
	I = I_0 e^{-\alpha x}
\end{equation}</span>
където $I_0$ е интензитетът на светлината преди да навлезе в слой от дадената среда (вещество) с дебелина $x$, а $I$ -- след като премине през този слой. Константата $\alpha$ се нарича <i>коефициент на поглъщане</i> на веществото. Коефициентът на поглъщане се измерва в единици m$^{-1}$ (или cm$^{-1}$). Той е равен на реципрочната стойност на разстоянието $x_0$, при изминаването на което интензитетът на светлината намалява $e = 2,\!718\dots$ пъти ($\alpha = 1/x_0$).</p>
<p>Коефициентът на поглъщане $\alpha(\lambda)$ за различните вещества зависи по сложен начин от дължината на светлинната вълната $\lambda$. Ако във видимата област на спектъра а е нула или има много малка стойност, средата се нарича прозрачна. Това название е условно и се определя от спецификата на човешкото зрение. Всички вещества поглъщат светлината. Например стъклото е прозрачно във видимата област, но поглъща ултравиолетовото и инфрачервеното лъчение. Коефициентът на поглъщане за различните вещества се изменя в широки граници. Например във видимата област за въздуха $\alpha\approx2.10^5$ cm$^{-1}$, за стъклото $\alpha = 5.10^{-3}~\mathrm{cm^{-1}}$, докато при металите и разтворите на багрила $\alpha\approx 10^4~\mathrm{cm^{-1}}$.</p>
<p>Съгласно със закона на Бугер \eqref{eq:95.1} коефициентът на поглъщане $\alpha$ за монохроматична светлина не зависи от нейния интензитет. Отсъствието на такава зависимост е потвърдено експериментално в много широк интервал интензитети от преки слънчеви лъчи, концентрирани във фокуса на леща, до изключително малки интензитети, съответстващи на прага на зрителната чувствителност на човешкото око. След откриването на лазерите, които дават възможност да се получат изключително мощни светлинни импулси, е наблюдавано намаляване на коефициента на поглъщане при свръхвисоки интензитети. Това отклонение от закона на Бугер е свързано с нарушаване на принципа на суперпозицията, когато полето на електромагнитната вълна стане сравнимо по големина с вътрешномолекулните и вътрешноатомните полета на материалната среда. При такива условия се наблюдават цял клас нови явления, които се изучават от <i>нелинейната оптика</i> -- бързоразвиваща се съвременна област от физиката.</p>
<p><b>Разсейване на светлината в мътна среда</b></p>
<p>В еднородна среда плоска вълна се разпространява праволинейно, без да се разсейва встрани. Среда, чийто показател на пречупване се изменя от точка в точка, се нарича оптично нееднородна среда. В оптично нееднородна среда се наблюдава явлението разсейване на светлината, изразяващо се в отклонение на част от светлината от първоначалната посока на разпространение и поява на несобствено светене на веществото.</p>
<p>Пример за оптически нееднородни среди са аерозолите, емулсиите, колоидните разтвори, матовите стъкла и др., които в оптиката се наричат мътни среди. Те съдържат частички с размери, по-малки от дължината на вълната на видимата светлина, които имат различен показател на пречупване от околната среда. В оптически еднородна среда всички точки, до които е достигнала светлинната вълна, съгласно с принципа на Хюйгенс стават кохерентни източници на вторични вълни, които интерферират и формират фронта на разпространяващата се вълна. Вторичните вълни, излъчени встрани от посоката на разпространение, взаимно се гасят, поради което в еднородна среда светлината не се разсейва. В мътна среда ситуацията се променя. Когато средното разстояние между малките твърди частички, които мътната среда съдържа, е значително по-голямо от дължината на вълната, тези частички играят ролята на независими източници, излъчващи некохерентно. Техните вълни се разпространяват самостоятелно във всички посоки, поради което мътната среда разсейва светлината.</p>
<p>Основните закономерности при разсейване на светлината от мътна среда се наблюдават с помощта на следния прост опит. Интензивен сноп бяла светлина преминава през стъклена кювета, залълнена с вода, в която са добавени няколко капки мляко. Разсеяната светлина, наблюдавана отстрани, има синкав оттенък, докато преминалата през кюветата светлина е с червен оттенък. От опита може да се направи изводът, че най-силно се разсейва синята светлина, т.е. светлината с най-голяма кръгова честота $\omega$ (най-малка дължи на на вълната $\lambda$). Най-слабо се разсейва червената светлина (най-малка кръгова честота $\omega$), поради което преминалата през кюветата светлина има червен оттенък.</p>
<p>Зависимостта на интензитета $I$ на разсеяната светлина от кръговата честота $\omega$ може да се разбере, ако се разгледа системата от излъчващи електрони на всяка малка частичка като електричен дипол, извършващ принудени трептения под действие на електричното поле на светлинната вълна. Съгласно с уравнение \eqref{eq:86.13} на стр. 185 интензитетът на излъчената от електричен дипол електромагнитна вълна е правопропорционален на $\omega^4$.</p>
<p>Теорията за разсейване на светлината е била развита от британския физик Джон Релей (1842-1919). Според закона на Релей интензитетът на разсеяната светлина е правопропорционален на четвъртата степен на кръговата честота:
<span id="eq:95.2">
\begin{equation}
	I \propto \omega^4.
\end{equation}</span>
Като се отчете връзката между кръговата честота $\omega$ и дължината на вълната $\lambda$ ($\omega\propto 1\lambda$), законът на Релей се записва също така във вида
<span id="eq:95.3">
\begin{equation}
	I \propto \lambda^{-4},
\end{equation}</span>
т.е интензитетът на разсеяната светлина е обратнопропорционален на четвъртата степен на дължината на вълната $\lambda$.</p>
<p>Разсейването на светлината от мътни среди се използва в ултрамикроскопите за наблюдаване и следене движението на колоидни частици с много малки размери (до 10$^{-8}$ m). В окото на наблюдателя попада разсеяната от частичките светлина и те се виждат като блестящи звездички на черния фон на зрителното поле.</p>
<p><b>Молекулно разсейване</b></p>
<p>Оптически нееднородности, разсейващи светлината, има дори в чистите течности и газове. В резултат на хаотичното топлинно движение на молекулите възникват флуктуации в плътността, т.е. области с малки размери, чиято плътност, а следователно и показател на пречупване, са различни от тези на околната среда. Тези области, подобно на твърдите частици на мътна среда, разсейват светлината.</p>
<p>Количествената теория на молекулното разсейване, разработена от Айнщайн през 1910 година, дава същата зависимост на интензитета на разсеяната светлина от кръговата честота (дължина на вълната), както законът на Релей. Молекулното разсейване от атмосферата на късовълновата част от видимата слънчева светлина обяснява синия цвят на небето. Флуктуациите на плътността нарастват при увеличаване на температурата и разсейването на светлината се усилва. Затова в горещ летен ден небето е по-наситено синьо, отколкото в ясен зимен ден.</p>
<p>При изгрев и залез слънчевите лъчи изминават значително разстояние през долните по-плътни слоеве на атмосферата, където разсейването е по-интензивно. Тогава Слънцето изглежда червено, защото директно до окото достига повече червенооранжева светлина, която се разсейва по-слабо.</p>
<p><b>Задачи</b></p>
<p>1. За определяне коефициента на поглъщане $\alpha$ на неизвестно вещество от него са изготвени две пластинки с дебелини $d_1 = 5$ mm и $d_2 = 10$ mm, през които последователно се пропуска сноп лазерна светлина, насочен перпендикулярно на повърхността им. Определете а, ако интензитетът на преминалата през първата пластинка светлина в $I_1 = 0,\!8 I_0$, а през втората $I_2 = 0,\!7I_0$, където $I_0$ е интензитетът на падащата светлина.
<b>Указание.</b> Отчетете отражението от двете повърхности на пластинките, 