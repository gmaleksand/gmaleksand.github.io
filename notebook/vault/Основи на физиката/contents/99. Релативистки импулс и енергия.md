Релативистки импулс

В Нютоновата механика импулсът на тяло се дефинира с равенството
$$\vec p = m_0 \vec u,
$$
където $m_0$ е масата на тялото, а $\vec u$ неговата скорост. Съгласно със закона за запазване на импулса, импулсът на затворена механична система не се изменя с течение на времето. В\ \ref{sec:13} (част 1) използвахме закона за запазване на импулса при разглеждането на ударите между две тела. Анализът на удар между частици, които се движат с релативистки скорости, обаче показва, че Нютоновият (нерелативистки) импулс не се запазва. Това налага в релативистката механика величината импулс да се дефинира по нов начин, така че да е в сила законът за запазване на импулса във всички инерциални отправни системи.

Релативистки импулс на тяло се нарича величината
$$\vec p = \frac{m_0 \vec u}{\sqrt{1-\frac{u^2}{c^2}}}.
$$
Ще обърнем внимание, че при движение с малки скорости членът $u^2/c^2$ в уравнение \eqref{eq:99.2} може да се пренебрегне и формулата за релативисткия импулс преминава в познатата формула \eqref{eq:99.1} за импулса в класическата механика. Всички експериментални изследвания на удари, разпадане или сливане на частици, които се движат с релативистки скорости, доказват, че релативисткият импулс на затворена система се запазва.



![](Resources/99-1.png)
```

```
	`Фиг. 99.1`


На Фиг. \ref{fig:99.1} графично е представена зависимостта на релативисткия импулс и нерелативисткия импулс на тяло от неговата скорост $u$. При движение с малки скорости ($u \ll c$) двете графики съвпадат, докато при скорости, близки до скоростта на светлината, те принципно се различават. При такива скорости се наблюдава важен релативистки ефект: импулсът на тялото бързо нараства, докато скоростта му почти не се изменя.

> [!question] Пример 99.1
Сравнете относителното изменение на скоростта $d u/u$ и съответстващото му относително изменение на импулса $d p/p$ на релативистка частица.
\end{psexample}
> [!note]- Решение
 Логаритмуваме двете страни на уравнението $\displaystyle p = \frac{m_0 u}{\sqrt{1 - \frac{u^2}{c^2}}}$ за големината на релативисткия импулс на частицата:
$$\ln p = \ln m_0 + \ln u - \frac{1}{2} \ln \left(1 - \frac{u^2}{c^2}\right).$$

Диференцираме двете страни на последното равенство и получаваме
$$\frac{dp}{p} = \frac{du}{u} + \frac{\frac{u}{c^2} du}{1 - \frac{u^2}{c^2}} du = \frac{1}{1 - \frac{u^2}{c^2}}\frac{du}{u}.$$

При малки скорости $\displaystyle\frac{d p}{p}\approx \frac{d u}{u}$. При скорости, които са сравними със скоростта на светлината, обаче относителното нарастване на импулса е много по-голямо от относителното нарастване на скоростта.

**Релативистка маса**

Ако положим
$$m = \frac{m_0}{\sqrt{1-\frac{u^2}{c^2}}},
$$
формула \eqref{eq:99.2} за релативисткия импулс добива същия вид $\vec p = m\vec u$, както формулата за импулса в класическата механика. Величината $m$, дефинирана чрез уравнение \eqref{eq:99.3}, се нарича *релативистка* маса. Масата $m_0$ се нарича маса на покой -- това е масата, която ще измери наблюдател от отправната система, спрямо която тялото е в покой. Релативистката маса нараства при увеличаване на скоростта на тялото.

**Забележка.** Под маса в теорията на относителността обикновено се разбира само масата на покой. Но тъй като използването на величината релативистка маса е станало традиционно при началното изучаване на релативистката физика, ние също въвеждаме това понятие.

**Релативистка енергия**

Уравнението на втория принцип на механиката, записано във вида
$$\vec F = \frac{d\vec p}{dt},
$$
остава в сила и в релативистката механика, където $\vec p$ е релативисткият импулс.

В теорията на относителността се дава аналогично определение за кинетичната енергия на тяло, както в класическата механика: кинетичната енергия е равна на работата, която трябва да се извърши от външна сила, за да се ускори тялото от покой до скорост $u$. Когато тялото се движи с релативистка скорост, за кинетичната енергия се получава (вж. пример 99.2)
$$E_k = m_0 c^2 \left(\frac{1}{\sqrt{1 - \frac{u^2}{c^2}}} - 1\right) = mc^2 - m_0 c^2.
$$
При движения с малки скорости релативистката формула \eqref{eq:99.5} преминава в познатата от класическата механика формула $E_k = {m_0 u^2}/{2}$ за кинетичната енергия. Когато $u/c \ll 1$, можем да използваме приближението $(1 + x)^n \approx 1 + nx$ при $x \ll 1$ (в случая $n = -\frac{1}{2})$. Тогава
$$E_k \approx m_0 c^2 \left(1 + \frac{1}{2} \frac{u^2}{c^2} - 1\right) = \frac{m_0 u^2}{2}.$$
При движение с релативистки скорости обаче кинетичната енергия е различна както от ${m_0u^2}/{2}$, така и от ${mu^2}/{2}$. От уравнение \eqref{eq:99.5} следва, че кинетичната енергия, подобно на импулса, клони към безкрайност, когато $u \to c$.

Съгласно с уравнение \eqref{eq:99.5} кинетичната енергия $E_k$ се представя като разлика от две величини, които имат размерност на енергия. Величината
$$E_0 = m_0 c^2
$$
е наречена от Айнщайн *енергия на покой*.

**Енергията на покой на едно тяло е равна на произведението от масата на покой на тялото и квадрата на скоростта на светлината във вакуум.**

Величината
$$E = \frac{m_0 c^2}{\sqrt{1 - \frac{u^2}{c^2}}} = mc^2
$$
се нарича *релативистка енергия*. Релативистката енергия на едно тяло е равна на сумата от неговата енергия на покой и кинетичната му енергия
$$E = E_0 + E_k.
$$

Познатият от класическата механика закон за запазване на механичната енергия се обобщава в теорията на относителността. Релативисткият закон за запазване на енергията гласи: *Релативистката енергия на затворена система не се изменя с течение на времето.*

> [!question] Пример 99.2
Тяло с маса на покой $m_0$ се ускорява от постоянна сила $\vec F$ и достига релативистка скорост $\vec u$. Определете кинетичната енергия на тялото.
\end{psexample}
> [!note]- Решение
 Кинетичната енергия на тялото е равна на работата на силата $F$:
$$E_k = A = \int_0^u \vec F\cdot d\vec r = \int_0^u \frac{d}{dt} \left(\frac{m_0 \vec u}{\sqrt{1 - \frac{u^2}{c^2}}}\right) d\vec r = \int_0^u \vec u\cdot d \left(\frac{m_0 \vec u}{\sqrt{1 - \frac{u^2}{c^2}}}\right),$$
където е използвано уравнението на втория принцип на механиката \eqref{eq:99.4} и равенството $\displaystyle\frac{d\vec r}{dt} = \vec u$. Интегрираме по части и отчитаме, че $\vec u\cdot d\vec r = u dr$ (вж. част 1, пример 9.1 на стр. 61). Получаваме
$$\begin{aligned}
E_k &= \frac{m_0 u^2}{\sqrt{1 - \frac{u^2}{c^2}}} - \int_0^u \frac{m_0 u}{\sqrt{1 - \frac{u^2}{c^2}}} du =\\
&=\frac{m_0 u^2}{\sqrt{1 - \frac{u^2}{c^2}}} + m_0 c^2 \sqrt{1 - \frac{u^2}{c^2}} \Big|_0^u =\\
&=\frac{m_0 u^2}{\sqrt{1 - \frac{u^2}{c^2}}} + m_0 c^2 \sqrt{1 - \frac{u^2}{c^2}} - m_0 c^2 =\\
&=\frac{m_0 c^2}{\sqrt{1 - \frac{u^2}{c^2}}} - m_0 c^2 = E - E_0.
\end{aligned}$$

**Връзка между маса и енергия**

Тяло, изградено от голям брой частици, се намира в покой спрямо дадена инерциална отправна система. Неговата релативистка енергия е равна на енергията на покой: $E = E_0 = m_0 c^2$, където $m_0$ е масата на покой. От друга страна, пълната енергия на тялото е равна на сумата от енергиите на покой $\sum m_{0i} c^2$ на изграждащите го частици и от кинетичните и потенциални енергии на тяхното вътрешно движение и взаимодействие. Следователно $m_0 c^2 \neq \sum m_{0i} c^2$, т.е. в релативистката физика масата не е адитивна величина: масата на покой на едно съставно тяло не е равна на сумата от масите на неговите части.

Съгласно с теорията на относителността винаги се запазва релативистката енергия на затворена система, докато нейната маса на покой може да се изменя. Например, при нееластичен удар между две тела част от кинетичната им енергия се преобразува в енергия на покой и масата на покой на системата от две тела нараства (вж. пример 99.3). При други процеси е възможно енергия на покой да се преобразува в кинетична енергия и масата на покой на системата да намалява. Неразривната връзка между маса и енергия се изразява със знаменитата формула на Айнщайн
$$E_0 = m_0 c^2.
$$
> [!question] Пример 99.3
Частица с маса на покой $m_{01}$, движеща се с релативистка скорост $v$, се удря в неподвижна частица с маса $m_{02}$. Ударът е абсолютно нееластичен: частиците се сливат в една частица. Определете: а) скоростта $u$ на съставната частица след удара; б) масата на покой на съставната частица, ако $m_{01} = m_{02} = m_0$ и $v = {4c}/{5}$, където $c$ е скоростта на светлината.
\end{psexample}
> [!note]- Решение
 При разглеждане на нееластичен удар в класическата механика се отчита, че кинетичната енергия на системата от две тела се променя: част от нея в резултат на удара се преобразува във вътрешна енергия (вж. част 1,\ \ref{sec:13}). Вътрешната енергия обаче е част от релативистката енергия на едно тяло. Затова в релативистката механика еластичният и нееластичният удар се разглеждат по един и същ начин и в двата случая са в сила законите за запазване на релативисткия импулс и на релативистката енергия на системата от две взаимодействащи чрез удар тела (частици).

В конкретния случай от закона за запазване на импулса следва равенството
$$\frac{m_{01} v}{\sqrt{1 - \frac{v^2}{c^2}}} = \frac{m_0' u}{\sqrt{1 - \frac{u^2}{c^2}}},$$
където $m_0'$ е масата на покой на съставната частица след удара. От закона за запазване на енергията следва, че сумата от релативистките енергии на двете частици преди удара е равна на релативистката енергия на съставната частица след удара:
$$\frac{m_{01} c^2}{\sqrt{1 - \frac{v^2}{c^2}}} + m_{02} c^2 = \frac{m_0' c^2}{\sqrt{1 - \frac{u^2}{c^2}}}.$$

Делим уравнението за енергията на уравнението за импулса и изразяваме скоростта $u$ на съставната частица:
$$u = \frac{v}{1 + \frac{m_{02}}{m_{01}} \sqrt{1 - \frac{v^2}{c^2}}}.$$

б) В уравнението за скоростта $u$ заместваме $m_{01} = m_{02} = m_0$ и $v = \frac{4c}{5}$ и изразяваме масата на покой на съставната частица:
$$m_0' = \frac{4}{\sqrt{3}} m_0 \approx 2.3 m_0 > 2m_0.$$

Част от кинетичната енергия при удара се преобразува във вътрешна енергия, т.е. в енергия на покой на съставната частица. Затова нейната маса на покой е по-голяма от сумата от масите на покой на изходните частици.

**Връзка между енергия и импулс**

Да повдигнем на квадрат двете страни на уравнения \eqref{eq:99.2} и \eqref{eq:99.7}, чрез които се изразяват релативисткият импулс и релативистката енергия. След това умножаваме уравнение \eqref{eq:99.2} по $c^2$ и го изваждаме от уравнение \eqref{eq:99.7}. След съответните алгебрични преобразования се получава
$$E^2 - p^2 c^2 = m_0^2 c^4 = E_0^2 = \text{const},
$$
където $E_0 = m_0 c^2$ е енергията на покой. При преминаване от една инерциална отправна система в друга се изменят както релативистката енергия, така и релативисткият импулс на даденото тяло. Стойността на величината $E^2 - p^2 c^2$ обаче не зависи от избора на отправната система и винаги е равна на квадрата на енергията на покой. (Нарича се релативистки инвариант на енергията и импулса.) От релативисткия инвариант \eqref{eq:99.10} изразяваме импулса:
$$p = \frac{1}{c} \sqrt{E^2 - E_0^2}.
$$
След като отчетем, че $E = E_k + E_0$, изразяваме релативисткия импулс чрез кинетичната енергия $E_k$ и енергията на покой $E_0$ на тялото:
$$p = \frac{1}{c} \sqrt{E_k (E_k + 2E_0)}.
$$
> [!question] Пример 99.4
а) Протон се ускорява от напрежение 500 V. Колко са кинетичната енергия и импулсът на протона?

б) На ускорителя във Ферми лабораторията (САЩ) могат да се ускоряват протони до кинетична енергия $5 \cdot 10^{11}$ eV. Колко е импулсът на протоните? Енергията на покой на протона е $E_0 = 9.38 \cdot 10^8$ eV.
\end{psexample}
> [!note]- Решение
 а) Кинетичната енергия на протона е $E_k = eU = 500$ eV. Тя е много по-малка от енергията на покой $E_0$ на протона. Затова в скобите на уравнение \eqref{eq:99.12} можем да пренебрегнем събираемото $E_k$:
$$p = \frac{1}{c} \sqrt{2 E_k E_0} = 9,\!7 \cdot 10^5\ \frac{\mathrm{eV}}{c}.$$

При численото пресмятане сме представили импулса на протона в единици енергия (измерена в електронволти eV), разделена на скоростта на светлината $c$. Такова представяне на импулса на микрочастиците широко се използва в атомната и ядрената физика и във физиката на високите енергии.

Не е трудно да проверим (след като заместим $E_0 = m_0 c^2$ и $E_k = \frac{m_0 u^2}{2}$), че горната формула съвпада с формулата за импулса в класическата механика $p = m_0 u$. Следователно, когато кинетичната енергия на една частица е много по-малка от нейната енергия на покой, релативистките ефекти се пренебрегват.

б) В този случай кинетичната енергия на протона е много по-голяма от енергията му на покой. Такива частици се наричат *ултрарелативистки*. Те се движат със скорост, която е приблизително равна на скоростта на светлината. Тяхната енергия на покой може да се пренебрегне; релативистката енергия на ултрарелативистка частица е равна на нейната кинетична енергия. В уравнение \eqref{eq:99.12} пренебрегваме $E_0$ и за импулса на ултрарелативисткия протон получаваме $p = {E}/{c}$. В случая:
$$p = \frac{E}{c} = 5 \cdot 10^{11}\ \frac{\mathrm{eV}}{c}.$$

Задачи

1. Колко е масата на тяло с енергия на покой, равна на годишното производство на електроенергия в целия свят, което в момента е около $5 \cdot 10^{20}$ J?

2. Квазарите са много отдалечени галактики, в които се отделя колосална светлинна енергия -- около $1 \cdot 10^{40}$ J всяка секунда. С колко килограма намалява масата на квазара за една минута?

3. Електрон се движи със скорост $u = 0,\!8c$. Определете релативистката енергия $E$ и кинетичната енергия $E_k$ на електрона. Енергията на покой на електрона е $E_0 = 0,\!511$ MeV.

4. При каква скорост $u$ кинетичната енергия на една частица е равна на нейната енергия на покой?

5. В космичните лъчи се срещат протони, чиято енергия достига $E = 1 \cdot 10^{19}$ eV. Протон с такава енергия пресича Млечния път, чийто диаметър е $L_D = 1 \cdot 10^{23}$ m. Колко е диаметърът на Млечния път ``от гледна точка'' на протона? Енергията на покой на протона е $E_0 = 1 \cdot 10^9$ eV.

6. Електрон е ускорен от напрежение $U = 1 \cdot 10^6$ V. Колко е скоростта на електрона? Енергията на покой на електрона е $E_0 = 0,\!511 \cdot 10^6$ eV.
