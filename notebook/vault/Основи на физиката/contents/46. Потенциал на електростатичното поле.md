Гравитационните сили са консервативни -- тяхната работа при преместване на материална точка не зависи от траекторията, а само от началното и от крайното положение (вж. пример 9.1. на стр.61 от част 1). Гравитационното взаимодействие между две материални точки се описва от закона на Нютон за гравитацията (вж.~\ref{sec:55} от част 1), а електростатичното взаимодействие между два точкови заряда от закона на Кулон (\eqref{eq:44.1}). Двата закона имат аналогична форма: кулоновите сили и гравитационните сили са централни сили и се изменят по закона на обратните квадрати. Затова по аналогичен начин, както при гравитационните сили, се доказва, че електростатичните сили също са консервативни.

**Циркулация на електростатичното поле**

На пробен заряд $q_0$, поставен в електростатично поле с интензитет $\vec E$, действа сила $\vec F = q_0 \vec E$. Работата на консервативните сили на полето при пренасяне на заряда $q_0$ между две произволни точки зависи единствено от положението на тези точки и не зависи от пътя, по който става пренасянето. При пренасянето на заряда по произволен затворен контур $L$ работата е нула (вж. част 1, \ref{sec:9}, стр.59):
$$A = \oint_L \vec F \cdot d\vec l = q_0 \oint_L \vec E \cdot d\vec l = 0,
$$
където $d\vec l$ е векторът на елементарното преместване при обикалянето на контура $L$.

Интегралът $\displaystyle \Gamma = \oint_L \vec E \cdot d\vec l$ се нарича циркулация на вектора на интензитета $\vec E$ на електричното поле. Както беше отбелязано в \ref{sec:25} (част 1, стр.136), величината циркулация може да се въведе за всяко векторно поле. При електростатичното поле циркулацията има нагледен физичен смисъл: тя е равна на работата, която извършват електростатичните сили при пренасянето на единица заряд (1 C) по затворения контур $L$, т.е.
$$\Gamma = \oint_L \vec E \cdot d\vec l = \frac{A}{q_0} = 0.
$$

Следователно циркулацията на вектора $\vec E$ по произволен затворен контур е равна на нула, което е следствие от консервативността на електростатичните сили. Чрез формула \eqref{eq:46.2} може да се даде определение на потенциално поле (без да се разглеждат сили): едно векторно поле е потенциално, ако циркулацията му по произволен затворен контур е равна на нула. Такива полета, както беше отбелязано в \ref{sec:25}, са безвихрови. Една от отличителните характеристики на безвихровите полета е, че силовите им линии не могат да са затворени криви линии.

**Потенциал**

Освен с интензитета $\vec E$, във всяка точка от пространството електростатичното поле се характеризира и с величината потенциал $\varphi$. По определение разликата в потенциалите $\varphi_B - \varphi_A$ на две точки $A$ и $B$ от полето е равна на взетата с обратен знак работа $A_{A \to B}$, която силите на полето извършват при пренасяне на единица положителен заряд от точка $A$ в точка $B$:
$$\varphi_B - \varphi_A = -\frac{A_{A \to B}}{q_0}.
$$

Ще подчертаем, че потенциалната разлика между точките $B$ и $A$ е еднозначно определена, защото електростатичните сили са консервативни, т.е. работата $A_{A \to B}$ зависи единствено от положението на двете точки. Абсолютната стойност на потенциала обаче не е определена еднозначно. Например, ако към потенциалите на точките $A$ и $B$ се прибави една и съща константа, тяхната потенциална разлика няма да се измени.

Единицата за потенциал се нарича волт ($\text{V}$). Съгласно с формула \eqref{eq:46.3} разликата в потенциалите на две точки от полето е 1 V, ако при пренасяне на заряд 1 C от едната точка в другата точка електростатичните сили извършват работа 1 J, т.е.
$$1\,\text{V} = 1\,\text{J}/\text{C}.$$

Когато двете точки са безкрайно близо една до друга, потенциалната разлика е
$$d\varphi = -\frac{dA}{q_0} = -\vec E \cdot d\vec r.
$$

Ако е известен интензитетът $\vec E$ на полето, след интегриране на уравнение \eqref{eq:46.4} се определя потенциалът
$$\varphi = -\int \vec E \cdot d\vec r + C,
$$
където $C$ е константа на интегриране.

Константата $C$ може да има произволна стойност. За да се определи потенциалът еднозначно, трябва се приеме, че в дадена точка той има някаква предварително зададена стойност. (Обикновено се избира точка, в която потенциалът се приема за равен на нула.)

> [!question] Пример 46.1
Протон се движи в електростатично поле. В точка с потенциал $\varphi_0 = 1500\,\text{V}$ кинетичната му енергия е $E_{k0} = 2.4 \times 10^{-16}\,\text{J}$. Колко е кинетичната енергия $E_k$ на протона, когато преминава през точка с потенциал $\varphi = 500\,\text{V}$?
\end{psexample}
> [!note]- Решение
 Нека точков заряд $q$ се намира в точка $M$ от електростатично поле. Ако са известни интензитетът $\vec E$ и потенциалът на полето в тази точка, лесно може да се пресметне електричната сила $\vec F = q \vec E$, която действа на заряда, както и неговата електрична потенциална енергия $W = q \varphi$. При решаване на задачи може да се използват двата познати от механиката метода:
1. динамичен (със сили);
2. енергетичен (с енергия).

Енергетичният метод се прилага най-лесно в случаите, когато на заредените частици действат само електростатични сили. Тогава пълната енергия на частицата -- сумата от нейната кинетична енергия $E_k$ и електрична потенциална енергия $W$ -- не се изменя:
$$E_k + W = \text{const}.$$

Под действие на силите на полето кинетичната енергия се преобразува в потенциална енергия и обратно (припомнете си аналогичния закон за запазване на механичната енергия).

В конкретния случай в точката с потенциал $\varphi_0$ пълната енергия на протона е $E_{k0} + e \varphi_0$, където $e$ е елементарният заряд. Във втората точка протонът има енергия $E_k + e \varphi$. От закона за запазване на енергията следва равенството $E_{k0} + e \varphi_0 = E_k + e \varphi$, откъдето определяме кинетичната енергия $E_k$:
$$E_k = E_{k0} + e (\varphi_0 - \varphi) = 4 \times 10^{-16}\,\text{J}.$$

Кинетичната енергия нараства. Следователно при движението на протон (или друга частица с положителен заряд) от точки с по-висок потенциал към точки с по-нисък потенциал става преобразуване на електричната потенциална енергия в кинетична енергия -- полето ускорява протона и той се движи с все по-голяма скорост (кинетична енергия).

Решете същата задача, като заместите протона с електрон. Как ще се измени кинетичната енергия на електрона?

**Електронволт**

По определение един електронволт ($1\,\text{eV}$) е кинетичната енергия, която получава в резултат на работата на електричните сили частица със заряд, равен на елементарния заряд $e = 1.6 \times 10^{-19}\,\text{C}$, когато измине в електростатично поле разстоянието между две точки, чиято потенциална разлика е един волт ($\Delta \varphi = 1\,\text{V}$):
$$1\,\text{eV} = (1.6 \times 10^{-19}\,\text{C})(1\,\text{V}) = 1.6 \times 10^{-19}\,\text{J}.$$

Електронволтът не е единица от SI, но широко се използва за измерване на енергията на молекулите, атомите и елементарните частици.

**Потенциал на електростатичното поле на точков заряд**

Съгласно с уравнение \eqref{eq:44.7} интензитетът $\vec E$ на електростатичното поле на точков заряд $q$ на разстояние $r$ от заряда е
$$\vec E = \frac{q}{4 \pi \varepsilon_0 r^2} \hat{r} = \frac{q}{4 \pi \varepsilon_0 r^3} \vec r,$$
където $\hat{r} = \vec r/r$ е единичен вектор.

Заместваме $\vec E$ във формула \eqref{eq:46.5} и след като използваме равенството $\vec r \cdot d\vec r = r dr$ (вж. пример 9.1. на стр.61 от част 1), получаваме
$$\varphi = -\int \frac{q}{4 \pi \varepsilon_0 r^3} \vec r \cdot d\vec r + C = \frac{q}{4 \pi \varepsilon_0 r} + C.$$

Следователно потенциалът $\varphi$ на полето на точков заряд намалява обратнопропорционално на разстоянието $r$ и $\varphi \to C$, когато $r \to \infty$. Затова е най-естествено да положим $C = 0$, т.е. да приемем, че безкрайно отдалечените точки, където интензитетът на полето на точковия заряд клони към нула, имат също така и нулев потенциал. Тогава
$$\varphi = \frac{q}{4 \pi \varepsilon_0 r}.
$$

При направения избор на константата $C$ потенциалът на полето на положителен точков заряд е $\varphi > 0$, а за отрицателен заряд $\varphi < 0$. Когато електростатичното поле се създава от система от $n$ точкови заряди, съгласно с принципа на суперпозицията неговият потенциал е алгебрична сума от потенциалите на полетата на отделните заряди:
$$\varphi = \sum_{i=1}^n \frac{q_i}{4 \pi \varepsilon_0 r_i}.$$

**Връзка между интензитет и потенциал**

Всяка точка от електростатичното поле се характеризира с две величини: векторната величина интензитет $\vec E$ и скаларната величина потенциал $\varphi$, които по определение са свързани със съотношението \eqref{eq:46.4}. Представяме скаларното произведение на векторите на интензитета и елементарното преместване чрез техните компоненти спрямо декартова координатна система:
$$d\varphi = -\vec E \cdot d\vec s = -(E_x dx + E_y dy + E_z dz),
$$
където вместо с $d\vec r$ преместването е означено с $d\vec s$.

В частния случай, когато векторът на интензитета $\vec E$ е насочен по оста $x$ ($E_x = E(x); E_y = E_z = 0$), това уравнение
$$E_x = -\frac{d\varphi}{dx}.
$$

Знакът минус показва, че когато потенциалът нараства в положителната посока на оста $x$, векторът $\vec E$ е насочен в отрицателната посока на същата ос, т.е. в посоката, в която потенциалът намалява. Аналогични равенства могат да се запишат за случаите, когато векторът $\vec E$ е насочен по оста $y$ или по оста $z$.

Ще разгледаме още един частен случай, когато полето има сферична или аксиална (цилиндрична) симетрия -- например поле на точков заряд или на равномерно заредена безкрайна нишка. В този случай интензитетът $E$ зависи единствено от разстоянието $r$ до точковия заряд (или до нишката). Тогава
$$d\varphi = -\vec E \cdot d\vec s = -E ds \cos \theta = -E dr,$$



![](Resources/46-1.png)
```

```
	`Фиг. 46.1`


където $dr = ds \cos \theta$ е радиалната компонента на преместването (Фиг. \ref{fig:46.1}а). Следователно
$$E = -\frac{d\varphi}{dr}.
$$

В общия случай полето може да се изменя в пространството по сложен начин. На Фиг. \ref{fig:46.1}б са показани елементарни премествания с еднаква големина $ds$, които се извършват в различни посоки от началната точка $A$. От уравнението $d\varphi = -\vec E \cdot d\vec s = -E ds \cos \theta$ следва, че потенциалът не се изменя, ако преместването се извърши в перпендикулярно направление на вектора $\vec E$ ($\cos 90^\circ = 0$). Изменението на потенциала е най-голямо, когато векторите $\vec E$ и $d\vec s$ са еднопосочни или противоположни. В този случай
$$E = -\frac{d\varphi}{ds}.
$$

Производната $d\varphi/ds$ се пресмята в направлението, в което скаларната функция $\varphi$ нараства най-бързо -- в математиката тя се нарича градиент на функцията $\varphi$. Уравнение \eqref{eq:46.10} показва, че интензитетът $\vec E$ на електростатичното поле е равен на взетия с обратен знак градиент на потенциала: векторът $\vec E$ е насочен в посоката, в която потенциалът намалява най-бързо.

> [!question] Пример 46.2
Да се определи потенциалът на електростатичното поле, което създава равномерно заредена безкрайна праволинейна нишка с линейна плътност на заряда $\lambda$.
\end{psexample}
> [!note]- Решение
 Както беше показано в пример 45.3, полето на нишката има аксиална симетрия и интензитетът $E$ намалява с разстоянието $r$ до нишката по закона
$$E = \frac{\lambda}{2 \pi \varepsilon_0 r}.$$

За поле с аксиална симетрия интензитетът и потенциалът са свързани със съотношение \eqref{eq:46.9}: $d\varphi = -E dr$. Заместваме $E$ и интегрираме:
$$\varphi = -\int \frac{\lambda}{2 \pi \varepsilon_0 r} dr + C = -\frac{\lambda}{2 \pi \varepsilon_0} \ln r + C.$$

За разлика от случая на отделен точков заряд (формула \eqref{eq:46.6}), модулът на потенциала на равномерно заредена безкрайна нишка нараства с разстоянието $r$. Затова не е възможно потенциалът на безкрайно отдалечените точки да се приеме за нула. В случая можем да поставим условието на определено разстояние $r = r_0$ от нишката потенциалът да има някаква предварително зададена стойност $\varphi = \varphi_0$. От това гранично условие се определя константата $C$:
$$C = \varphi_0 + \frac{\lambda}{2 \pi \varepsilon_0} \ln r_0.$$

Заместваме $C$ в уравнението за $\varphi$ и окончателно за потенциала на равномерно заредена безкрайна нишка получаваме
$$\varphi = -\frac{\lambda}{2 \pi \varepsilon_0} \ln \frac{r}{r_0} + \varphi_0.
$$

**Еквипотенциални повърхности**

Еквипотенциалните повърхности са геометрично място на точки, които имат еднакъв потенциал $\varphi = \text{const}$. При пренасяне на пробен заряд по еквипотенциална повърхност електричните сили не извършват работа, откъдето следва, че силовите линии и векторът на интензитета на полето винаги са перпендикулярни на еквипотенциалните повърхности. Действително, ако векторът $\vec E$ имаше компонента, успоредна на еквипотенциалната повърхност, тогава електричните сили биха извършили работа при пренасяне на пробен заряд по тази повърхност и тя нямаше да е еквипотенциална.

Интензитетът $\vec E$ е насочен перпендикулярно на еквипотенциалните повърхности, в посоката, в която потенциалът намалява. Обикновено еквипотенциалните повърхности се чертаят така, че потенциалната разлика $\Delta \varphi$ между кои да е две съседни повърхности да е еднаква (Фиг. \ref{fig:46.2}).



![](Resources/46-2.png)
```
Еквипотенциални повърхности на: а) еднородно електростатично поле; б) електростатичното поле на положителен точков заряд.
```
	`Фиг. 46.2`


**Задачи**

1. Положителен йон със заряд $2e$ се ускорява от електростатично поле. Колко е кинетичната енергия на йона в точка с потенциал $\varphi = 100\,\text{V}$, ако в началния момент йонът се е намирал в покой в точка с потенциал $\varphi_0 = 200\,\text{V}$?

2. Заредена частица се движи в електростатично поле. В точка с потенциал $100\,\text{V}$ кинетичната енергия на частицата е $1 \times 10^{-5}\,\text{J}$, а в точка с потенциал $200\,\text{V}$ кинетичната енергия е $10^{-5}\,\text{J}$. Колко е кинетичната енергия на частицата в точка с потенциал $300\,\text{V}$?

3. В своите знаменити опити Ръдърфорд обстрелва атомите на тънки пластинки от злато с $\alpha$-частици. На какво минимално разстояние до неподвижно ядро на златото ще се доближи $\alpha$-частица, която преди да попадне в пластинката е имала кинетична енергия $E_k = 7.9 \times 10^{-14}\,\text{J}$? Поредният номер на златото в периодичната система е $Z = 79$.

**Указание.** $\alpha$-частицата ($Z = 2$) взаимодейства само с едно ядро.

4. Електричен заряд $q$ е разпределен равномерно върху тънка пръчка с дължина $l$, лежаща върху оста $x$. Определете потенциала на електростатичното поле в точка $A$ от оста $y$, която се намира на разстояние $y_0$ от единия край на пръчката (Фиг. \ref{fig:46.3}).

**Указание.** Разделете пръчката на малки елементи с дължина $dx$ и заряд $dq$. Определете потенциала на полето на точков заряд $dq$ в точка $A$ и използвайте принципа на суперпозицията.



![](Resources/46-3.png)
```

```
	`Фиг. 46.3`



![](Resources/46-4.png)
```

```
	`Фиг. 46.4`


5. Тънък пръстен с вътрешен радиус $R$ и външен радиус $2R$ е равномерно зареден. Повърхнинната плътност на заряда е $\sigma$. Определете потенциала на електростатичното поле в центъра $O$ на пръстена (Фиг. \ref{fig:46.4}).

6. Изразете потенциала на електростатичното поле на равномерно заредено кълбо с радиус $R$ и заряд $Q$ като функция на разстоянието $r$ до центъра на кълбото.

**Указание.** Използвайте резултата от пример 45.1 и уравнение \eqref{eq:46.9}. Двете решения за потенциала (при $r > R$ и $r < R$) трябва да съвпадат при $r = R$.
