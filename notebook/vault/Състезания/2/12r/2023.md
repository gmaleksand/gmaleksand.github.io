[[Състезания/2/12/2022|◂ 2022]] | [[Състезания/2/12/2023|условия]] | [[Състезания/2/12/2024| 2024 ▸]]

**Упътване към проверителите**
1) Дадените решения са примерни. Всяко обосновано алтернативно решение се оценява с максималния за дадената задача и даденото подусловие брой точки. Допуска се и използване на диференциално и интегрално смятане, ако ученикът владее тези методи.
2) За верни се приемат аналитични (буквени) изрази, които съдържат дадени в условието или вече дефинирани в решението величини.
3) Числените отговори се приемат за верни, ако се различават с най-много 5% от дадените в примерното решение.

**Задача 1. Изпаряване на метеорит**

а) Нека разгледаме тяло с маса $m$, намиращо се на повърхността на Марс. Действащата му сила на тежестта е равна на гравитационната сила, с която го привлича планетата:

$mg = \frac{GMm}{R_M^2}$ или $g = \frac{GM}{R_M^2}$ **1,0 т.**

откъдето определяме:

$M = \frac{gR_M^2}{G} = 6,37.10^{23} \text{kg}$. **1,0 т.**

(0,5 т. за аналитичен израз + 0,5 т. за числен отговор)

б) Разглеждаме определена маса $m$ въглероден диоксид, който заема обем $V$. От уравнението на Клапейрон-Менделеев имаме:

$pV = nRT$, **1,0 т.**

където:

$n = \frac{m}{\mu_{CO2}}$ **1,0 т.**

е броят молове, а $\mu_{CO2} = 0,044 \text{ kg/mol}$ е моларната маса на $\text{CO}_2$. Като заместим $n$ в уравнението на Клапейрон-Менделеев и използваме дефиницията за плътност $\rho = m/V$, получаваме:

$\rho = \frac{p\mu_{CO2}}{RT} = \frac{610 \text{ Pa} \cdot 0,044 \text{ kg/mol}}{8,31 \text{ J/(mol.K)} \cdot 200 \text{ K}} \approx 0,016 \text{ kg/m}^3 \text{ (16 g/m}^3)$. **1,0 т.**

(0,5 т. за аналитичен израз + 0,5 т. за числен отговор)

в) В началния момент метеоритът с маса $m$ има потенциална енергия:

$W_1 = -\frac{GMm}{r}$

и нулева кинетична енергия. В момента, непосредствено преди удара, метеоритът има потенциална енергия:

$W_2 = -\frac{GMm}{R_M}$

и кинетична енергия:

$E_k = \frac{mv^2}{2}$.

Ако пренебрегнем силите на съпротивление при движение на метеорита в атмосферата, следва, че пълната му енергия се запазва:

$-\frac{GMm}{R_M} + \frac{mv^2}{2} = -\frac{Gm}{r}$. **1,0 т.**

Оттук изразяваме:

$v = \sqrt{2GM \left( \frac{1}{R_M} - \frac{1}{r} \right)}$ **0,5 т.**

Понеже $r \gg R_M$, втората дроб в скобите може да бъде пренебрегната. Тогава за скоростта при удара намираме окончателно:

$v = \sqrt{\frac{2GM}{R_M}}$ или $\sqrt{2gR_M}$ (ако изразим $M$ чрез $g$ и $R$) **0,5 т.**

Като заместим с известните числени данни в една от двете формули, пресмятаме:

$v = \sqrt{2 \cdot 3,72 \text{ m/s}^2 \cdot 3,38.10^6 \text{ m}} \approx 5,01.10^3 \text{ m/s}$. **0,5 т.**

г) Вътрешната енергия на образуваните железни пари е:

$U = \frac{3}{2}nRT$, **1,0 т.**

където $n = m/\mu_{Fe}$ е броят молове желязо в метеорита. От условието следва:

$\frac{3mRT}{2\mu_{Fe}} = \frac{1}{2} E_k = \frac{mv^2}{4}$. **0,5 т.**

Оттук намираме:

$T = \frac{\mu_{Fe} v^2}{6R} = \frac{0,056 \text{ kg/mol} \cdot (5,01.10^3 \text{ m/s})^2}{6 \cdot 8,31 \text{ J/(mol.K)}} \approx 2,8.10^4 \text{ K}$. **1,0 т.**

(0,5 т. за аналитичен израз + 0,5 т. за числен отговор)

**Задача 2. Отскачащо махало**

а) Периодът на пружинно махало е:

$T = 2\pi \sqrt{\frac{m}{k}} \approx 1,26 \text{ s}$. **0,5 т.**

(0,5 т. се дават, ако има както аналитичен израз, така и числен резултат)

В началния момент топчето има кинетична енергия:

$E_k = \frac{mv_0^2}{2}$

и нулева потенциална енергия, защото пружината не е деформирана. След като топчето достигне максимално отклонение $x = \pm A$ от равновесното положение, то спира, т.е. кинетичната му енергия е нула, но пружината има потенциална енергия:

$E_p = \frac{kA^2}{2}$.

От закона за запазване на енергията следва:

$\frac{mv_0^2}{2} = \frac{kA^2}{2}$, **1,0 т.**

откъдето намираме:

$A = v_0 \sqrt{\frac{m}{k}} = 0,08 \text{ m (8 cm)}$ **1,0 т.**

(0,5 т. за аналитичен израз + 0,5 т. за числен отговор)

б) За да съобразим посоката на скоростта, вземаме предвид, че:

$\frac{3T}{4} < t < T$. **0,5 т.**

Това означава, че топчето е минало през крайно дясно положение, после – през крайно ляво положение, и в момента се доближава отляво надясно към равновесното положение. Следователно скоростта в момента $t = 1 \text{ s}$ е насочена надясно. **0,5 т.**

При нулево начално отклонение, както е в случая, законът за хармонично движение се дава с израза:

$x = A \sin(\omega t)$, **1,0 т.**

където $\omega = 2\pi/T = \sqrt{k/m} = 5,0 \text{ rad/s}$ е кръговата честота на трептенето. От закона за запазване на енергията имаме:

$\frac{mv^2}{2} + \frac{kx^2}{2} = \frac{mv_0^2}{2}$, **1,0 т.**

където $v$ е скоростта в момента $t$. Като вземем предвид тригонометричното тъждество $\sin^2\alpha + \cos^2\alpha = 1$, и факта, че $v_0 = \omega A$, изразяваме големината на скоростта:

$v = \sqrt{v_0^2 - \frac{k}{m}x^2} = \sqrt{v_0^2 - \omega^2 A^2 \sin^2(\omega t)} = v_0 \cos(\omega t)$ **1,0 т.**

Оттук, като заместим с числените данни, намираме:

$v = 0,4 \text{ m/s} \cdot \cos(5 \text{ rad/s} \cdot 1 \text{ s}) \approx 0,11 \text{ m/s}$. **0,5 т.**

в) Нека $t'$ е моментът, в който топчето за първи път след началото на движението се удря в стената. В този момент $x = d$ и от закона за хармонично трептене имаме:

$A \sin(\omega t') = d$. **0,5 т.**

Оттук намираме:

$\sin(\omega t') = \frac{d}{A} = \frac{0,04 \text{ m}}{0,08 \text{ m}} = \frac{1}{2}$. **0,5 т.**

Следователно $\omega t' = \pi/6$ и:

$t' = \frac{\pi}{6\omega} = \frac{T}{12}$ **1,0 т.**

След като топчето отскочи, то ще се движи същото време $t'$ наляво, докато достигне равновесното положение, а след това още половината от периода на хармоничното трептене, докато мине през крайно ляво положение и се върне обратно в началото. След това процесът се повтаря периодично. Следователно времето за повторение на движението, което е равно на времето между последователните отскачания, е:

$T_1 = 2t' + \frac{T}{2} = \frac{T}{6} + \frac{T}{2} = \frac{2}{3} T \approx 0,84 \text{ s}$ **1,0 т.**

**Задача 3. Топлинен двигател**

а) От уравнението на Клапейрон-Менделеев за състоянието $a$ имаме:
$p_a V_a = nRT_a$, **1,0 т.**

откъдето намираме:

$n = \frac{p_a V_a}{RT_a} = \frac{1.10^5 \text{ Pa} \cdot 1.10^{-3} \text{ m}^3}{8,31 \text{ J/(mol.K)} \cdot 300 \text{ K}} = 4,0.10^{-2} \text{ mol}$. **1,0 т.**

(0,5 т. за буквен израз и 0,5 т. за числен отговор)

б) Удобно е първо да пресметнем температурата в състояние $c$. Тъй като процесът $c-a$ е изобарен, е в сила уравнението:

$\frac{T_c}{V_c} = \frac{T_a}{V_a}$, **1,0 т.**

откъдето:

$T_c = \frac{T_a V_c}{V_a} = 3T_a = 900 \text{ K}$ **0,5 т.**

За адиабатния процес $b-c$ имаме:

$T_b V_b^{\gamma-1} = T_c V_c^{\gamma-1}$, **1,0 т.**

където:

$\gamma = \frac{C_p}{C_v} = \frac{5}{3}$ **1,0 т.**

е показателят на адиабатата на газа. Оттук намираме:

$T_b = T_c \left( \frac{V_c}{V_b} \right)^{\frac{2}{3}} = 900 \text{ K} \cdot 3^{\frac{2}{3}} \approx 1870 \text{ K}$. **1,0 т.**

При пресмятанията използваме $3^{2/3} = (\sqrt[3]{3})^2 \approx 2,08$.

в) През изохорния процес $a-b$ газът обменя количество топлина:

$Q_{ab} = nC_v(T_b - T_a) = \frac{3}{2} nR(T_b - T_a) \approx 783 \text{ J}$. **0,5 т.**

(Междинният числен отговор не е задължителен. Точката се дава за записването на един от двата израза в равенството)

Положителната стойност на $Q_{ab}$ означава, че газът получава топлина от външен нагревател. Процесът $b-c$ е адиабатен, което означава, че газът не обменя топлина, т.е.:

$Q_{bc} = 0 \text{ J}$. **0,5 т.**

През изобарния процес $c-a$ газът обменя количество топлина:

$Q_{ca} = nC_p(T_a - T_c) = \frac{5}{2} nR(T_a - T_c) \approx -499 \text{ J}$. **0,5 т.**

Отрицателната стойност на $Q_{ca}$ означава, че при този процес газът отделя топлина към външен охладител. Тъй като при цикличен процес вътрешната енергия на газа не се променя, т.е. $\Delta U = 0$, от I принцип на термодинамиката следва, че работата, извършена от газа, е:

$A_{дв} = Q_{ab} + Q_{bc} + Q_{ca} \approx 284 \text{ J}$. **1,0 т.**

(0,5 т. за използването на I принцип и 0,5 т. за числен отговор)

От определението за КПД на двигател следва:

$\eta = \frac{A_{дв}}{Q_{ab}} \approx 0,36 \text{ (36\%)}$. **1,0 т.**

(0,5 т. за правилно записана дефиниция за КПД и 0,5 т. за числен отговор)