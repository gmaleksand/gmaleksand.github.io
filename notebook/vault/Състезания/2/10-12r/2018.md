[[Състезания/2/10-12/2017|◂ 2017]] | [[Състезания/2/10-12/2018|условия]] | [[Състезания/2/10-12/2019| 2019 ▸]]

**Общи указания**
1. Минималната стъпка за оценяване е 0,25 точки.
2. Половината от броя точки за крайните отговори се дават за получен аналитичен израз, а другата половина – за правилно пресметната стойност и посочена единица.
3. Численият отговор се приема за правилен, ако се отклонява от дадения в решението с не-повече от 5%.
4. Допускат се и алтернативни решения, ако са физически коректни и обосновани. В този случай критериите за оценяване се уточняват от областната комисия, като се спазва максимално възможният брой точки за даденото подусловие и за дадената задача.

**Задача 1. Вертикално трептене**

а) Периодът на пружинното махало е:
$$T = 2\pi \sqrt{\frac{m}{k}} = 0,314 \text{ s.}$$ **(1 точка)**

Честотата на трептене е съответно:
$$\nu = \frac{1}{T} \approx 3,18 \text{ Hz.}$$ **(1 точка)**

б) Амплитудата на трептене е равна на разстоянието между крайното горно, т.е. началното, положение на теглилката и равновесното ѝ положение. (**словесно обяснение или чертеж – 0,5 точки**) В равновесното положение силата на тежестта върху теглилката се уравновесява със силата на еластичност на пружината:
$$mg = k\Delta l.$$ **(0,5 точки)**

Понеже в началото пружината не е разтегната, големината $\Delta l$ на деформацията ѝ в равновесно положение e равна на амплитудата на трептене:
$$\Delta l = A.$$ **(0,5 точки)**

Следователно:
$$A = \frac{mg}{k} = 0,025 \text{ m (2,5 cm).}$$ **(0,5 точки)**

в) Пружината е максимално разтегнато в крайното долно положение на махалото. Крайното долно и крайното горно положение на махалото са разположени симетрично спрямо равновесното му положение. (**словесно обяснение или чертеж – 0,5 точки**)

Следователно максималното разтягане на пружината е:
$$\Delta l_{max} = 2A = 0,05 \text{ m (5 cm).}$$ **(1 точка)**

В крайното долно положение на махалото действат сила на еластичност, насочена нагоре и сила на тежестта, насочена надолу. От II принцип на механиката следва:
$$ma = k\Delta l_{max} - mg.$$ **(1 точка)**

Като използваме, че $\Delta l_{max} = 2A = 2mg/k$, намираме:
$$a = g = 10 \text{ m/s}^2.$$ **(0,5 точки)**

г) След като теглилката бъде пусната, тя се ускорява, докато силата на тежестта е по-голяма от силата на еластичност. Следователно теглилката достига максимална скорост, когато минава през равновесното си положение. (**0,5 точки**). Времето за движение от крайно горно до равновесно положение е:
$$t = \frac{T}{4} = 0,0785 \text{ s.}$$ **(0,5 точки)**

От закона за запазване на механичната енергия следва:
$$E_{p1} = E_{p2} + \frac{mv_{max}^2}{2},$$ **(0,25 точки)**

където $E_{p1}$ е потенциалната енергия на системата в крайно горно положение, а $E_{p2}$ – потенциалната енергия в равновесното положение. Ако приемеме равновесното положение на теглилката за нулева височина, в крайно горно положение тя има гравитационна потенциална енергия:
$$E_{p1} = mgA = \frac{(mg)^2}{k}.$$ **(0,5 точки)**

Когато теглилката минава през равновесно положение, тя има нулева гравитационна потенциална енергия, но тогава пружината е разтегната и има еластична потенциална енергия:
$$E_{p2} = \frac{kA^2}{2} = \frac{(mg)^2}{2k}.$$ **(0,5 точки)**

Следователно:
$$\frac{(mg)^2}{k} = \frac{(mg)^2}{2k} + \frac{mv_{max}^2}{2},$$ **(0,25 точки)**

откъдето получаваме:
$$v_{max} = g\sqrt{\frac{m}{k}} = 0,5 \text{ m/s.}$$ **(0,5 точки)**

**Задача 2. Стопяем предпазител**

а) От правата пропорционалност между специфичното съпротивление и абсолютната температура, следва, че специфичното съпротивление $\rho_T$ на медта при температурата на топене удовлетворява равенството:
$$\frac{\rho_T}{T_T} = \frac{\rho_0}{T_0}$$ **(0,5 точки)**
където:
$$T_T = t_T + 273 = 1358 \text{ K}$$ **(0,5 точки)**
$$T_0 = t_0 + 273 = 293 \text{ K}$$ **(0,5 точки)**

Следователно:
$$\rho_T = \rho_0 \frac{T_T}{T_0} \approx 7,79 \cdot 10^{-8} \, \Omega\cdot\text{m}$$ **(0,5 точки)**

Съответно съпротивлението на жичката при тази температура е:
$$R = \frac{\rho_T \ell}{S} = \frac{4\rho_T \ell}{\pi d^2} \approx 4,96 \, \Omega$$ **(1 точка)**

б) Обемът, който заема газът в балона не се променя, т.е. процесът на загряване на газа е изохорен. (**0,5 точки за словесно обяснение**)
От закона за изохорния процес имаме:
$$\frac{p_A}{T_T} = \frac{p_0}{T_0}$$ **(1 точка)**

Оттук намираме:
$$p_0 = p_A \frac{T_0}{T_T} \approx 2,18 \cdot 10^4 \text{ Pa}$$ **(1 точка)**

в) От закона за запазване на енергията следва, че мощността $P$ на електричния ток през жичката е равна на количеството топлина, което жичката излъчва за единица време. От закона на Стефан-Болцман следва:
$$P = \sigma T_T^4 S_{ок}$$ **(0,5 точки)**

където $S_{ок} = \pi d \ell$ **(0,5 точки)**

е площта на околната повърхност на жичката. От закона на Джаул-Ленц следва:
$$P = I_{max}^2 R$$ **(0,5 точки)**
Така намираме:
$$I_{max} = T_T^2 \sqrt{\frac{\sigma \pi d \ell}{R}} \approx 0,221 \text{ A (221 mA)}$$ **(1 точка)**

г) Като вземем предвид, че $R = 4\rho_T \ell / \pi d^2$, получаваме, че максималният ток не зависи от дължината на проводника (**0,5 точки**) и е пропорционален на $\sqrt{d^3}$ (**0,5 точки**).

Следователно:
- максималният ток за проводник с друга дължина, но със същия диаметър, е 221 mA; (**0,5 точки**)
- максималният ток за проводник с два пъти по-голям диаметър е: $221 \cdot \sqrt{2^3} \approx 625 \text{ mA.}$ (**0,5 точки**)

**Задача 3. Лазерна ролетка**

а) От момента на излъчване до момента на приемане светлинният сигнал изминава разстояние:
$$s = 2\ell.$$ **(1 точка)**

Понеже приемаме, че показателят на пречупване на въздуха е единица, следва, че скоростта на светлината във въздуха е $u = c$. (**0,5 точки**)
Съответно времето за движение на сигнала е:
$$t = \frac{2\ell}{c}.$$ **(0,5 точки)**

Така получаваме: $\ell = ct/2$, откъдето окончателно намираме:
$$k = \frac{c}{2} = 1,5 \cdot 10^8 \text{ m/s.}$$ **(1 точка)**

б) Във водата светлината се движи със скорост:
$$u = \frac{c}{n}.$$ **(1 точка)**

Светлинният сигнал изминава разстояние:
$$s = 2d$$ **(0,5 точки)**

и се движи време:
$$t = \frac{2d}{u} = \frac{2dn}{c}.$$ **(0,5 точки)**

Ролетката обаче отчита разстояние до обекта:
$$\ell = kt = dn.$$ **(0,5 точки)**

Следователно действителното разстояние до обекта е:
$$d = \frac{\ell}{n} = 9 \text{ m.}$$ **(0,5 точки)**

в) Ъгълът $\theta_0$ е граничният ъгъл за пълно вътрешно отражение между водата и въздуха. При падане под граничен ъгъл, пречупеният лъч сключва ъгъл 90 градуса с вертикалата. От закона на Снелиус:
$$n \sin \theta_0 = 1 \cdot \sin 90^\circ$$ **(0,5 точки)**

следва
$$\sin \theta_0 = \frac{1}{n} = 0,75 \text{ (или } \theta_0 \approx 49^\circ).$$ **(0,5 точки)**

При $\theta \geq \theta_0$ лъчът от ролетката търпи пълно вътрешно отражение от повърхността на водата, след което се отразява дифузно от дъното, и част от отразената светлина се връща в ролетката по същия път. (**0,5 точки за словесно обяснение**)
Ходът на лъча е даден на чертежа: (**0,5 точки за чертеж, на който е нарисуван пълният ход на лъча**)

От чертежа следва, че светлината изминава общ път:
$$s = \frac{4h}{\cos \theta}$$ **(0,5 точки)**

за време:
$$t = \frac{s}{u} = \frac{4hn}{c \cos \theta}.$$ **(0,5 точки)**

Ролетката съответно отчита разстояние:
$$\ell = kt = \frac{2hn}{\cos \theta}.$$ **(0,5 точки)**

Следователно дълбочината на водоема е:
$$h = \frac{\ell \cos \theta}{2n} = \frac{\ell}{4n} = 6 \text{ m.}$$ **(0,5 точки)**