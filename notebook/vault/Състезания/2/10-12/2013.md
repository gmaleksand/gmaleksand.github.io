Задача 1. Плоско-паралелни пластинки - 10 точки

 Дадени са две долепени една до друга пластинки от стъкло с коефициенти на
пречупване n1 = 2 и n2 = 3 и дебелина d = 0,5 cm , както е показано на фиг. 1. Върху лявата
пластинка пада лъч под ъгъл $\alpha$ = 60o .

а) Начертайте хода на преминалия през пластинките лъч. Изведете формула за
разстоянието l между преминалия лъч и продължението на първоначално падащия върху
пластинките лъч. Намерете числената стойност на l .

б) Нека дясната (задната) страна на първата пластинка е покрита с тънък отразяващ
слой. Да се намери на какво разстояние от т. O се намира точката О' , в която лъчът излиза от
пластинката след отразяване от дясната страна.

![](Resources/2013_1.svg)

Задача 2. Инфрачервена печка - 10 точки

Дадена е инфрачервена печка, съставена от два успоредно свързани нагревателя,
представляващи волфрамови нишки с диаметър d и дължина l (l >> d). Печката работи при
ефективно напрежение U = 220 V и има мощност P = 2000 W.

а) Намерете съпротивлението R1 на всеки един от нагревателите на печката.

б) Работната температура на нагревателите е T = 2000 K. Каква е площта S1 на околната
повърхнина на всеки един от нагревателите, ако приемем че те излъчват като абсолютно
черно тяло?

в) В този режим на работа специфичното електрично съпротивление на волфрама е
$\rho$ = 56,7 $\times$ 10 -8 $\Omega$.m . Намерете диаметъра d и дължината l на всяка нишка.

г) Определете дължината на вълната, съответстваща на максимума на спектъра на
излъчване на волфрамовите нишки.

Необходими константи:

Константа на Стефан-Болцман: $\sigma$ = 5,67 $\times$ 10 -8 W (m 2 .K 4 ) ;

Константа на Вин: b = 2,9 $\times$ 10 -3 m.K .

Задача 3. Трептящ цилиндър - 10 точки

Вертикален кух метален цилиндър с височина l и маса m плава, потопен на половина,
в съд с течност с плътност $\rho$ . Съдът е поместен между плочите на плосък кондензатор.
Цилиндърът е зареден с положителен заряд q . При движение на цилиндъра в течността
отсъства триене и течността не се поляризира (диелектрична проницаемост $\varepsilon$ = 1 ).
Земното ускорение е g.

а) Как цилиндърът ще промени положението си при плавно зареждане на
кондензатора, когато електричното поле с интензитет E между плочите му е насочено
вертикално нагоре - ще се издигне или ще се потопи? Обосновете отговора си.

б) Какъв допълнителен обем $\Delta$V от цилиндъра ще се потопи, когато интензитетът E
на електричното поле между плочите на кондензатора е насочен вертикално надолу и тялото
плава?

в) Електричното поле с интензитет E , насочен надолу, се изключва в момент, когато
тялото плава. Намерете периода на трептене T1 на цилиндъра.

г) Изведете формула за периода на трептене T2 на цилиндъра, при наличие на
електрично поле с интензитет E , насочен надолу.
