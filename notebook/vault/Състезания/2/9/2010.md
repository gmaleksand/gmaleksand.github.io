[[Състезания/2/9/2009|◂ 2009]] | [[Състезания/2/9r/2010|решения]] | [[Състезания/2/9/2011| 2011 ▸]]

Задача 1. Резистори.

Еднакви резистори n на брой, всеки с електрично съпротивление R, са запоени
последователно един за друг така, че да образуват правилен многоъгълник (n-ъгълник).
С омметър се мери електричното съпротивление на тази верига между различни нейни
точки. Когато се измерва съпротивлението между точки от двете страни на един
резистор, омметърът измерва съпротивление R1 = 90 $\Omega$, а когато между точките на
измерване има два резистора, омметърът измерва съпротивление R2 = 160 $\Omega$. Намерете:

а) броя n на резисторите \[5 т.\]

б) електричното съпротивление R на всеки един от резисторите \[3 т.\]

в) показанието R3 на омметъра, ако той измерва съпротивлението между две
точки, между които има три резистора \[2 т.\]

Задача 2. Пренос на електричен заряд между заредени тела.

Разполагаме с три малки еднакви проводящи топчета. Две от тях (топче 1 и топче 2) се
зареждат с някакви неизвестни електрични заряди Q1 и Q2 и се разполагат на разстояние
d едно от друго. Измерената сила, действаща на топче 1, е F0. След това третото,
първоначално незаредено топче, се допира последователно първо до топче 1, после до
топче 2, след което се премества надалеч от тях. Новата сила, действаща на топче 1, е
F1. Нека отношението на силите е F0 / F1 = N , като ако N < 0 , това означава, че двете
сили са с различни посоки.

а) Изразете отношението Q1 / Q2 на началните заряди чрез числото N. \[3 т.\]

б) Нека третото топче да се допира до топчетата 1 и 2 много пъти, докато силата
Fкр, действаща на топче 1 от топче 2, престане да се променя. Изразете така
установените електрични заряди q1 и q2 на топчета 1 и 2 чрез началния заряд Q1 на
топче 1 и числото N. \[3 т.\]

в) Изразете отношението на силите Fкр / F0 чрез числото N. \[1 т.\]

г) Нека N = -4 . Определете тогава числените стойности на отношението на
началните заряди Q1 / Q2 \[1 т.\] и на отношението на силите Fкр / F0 . \[1 т.\]

д) Каква е по вид силата F0 - на привличане или на отблъскване (обяснете)? \[1 т.\]

Задача 3. Схема с електрическа крушка, амперметър и реостат.

Последователно свързани електрическа крушка, амперметър с електрично
съпротивление rA и реостат (резистор, чието ел. съпротивление може да се изменя) са
включени към идеален източник на напрежение с електродвижещо напрежение Е. След
това веригата била променена така, че амперметърът да е включен успоредно на ел.
крушка. Оказало се, че при определена стойност на съпротивлението R на реостата,
крушката и в двата случая свети еднакво ярко.
 а) Ако крушката има съпротивление r, изразете съпротивлението R на реостата
чрез съпротивленията на амперметъра rA и на крушката r.\[5 т.\]
 б) Оказало се, че амперметърът във втория случай показва три пъти по-голям
ток. Изразете тогава съпротивлението на крушката r чрез съпротивлението на
амперметъра rA. \[1 т.\]
 в) Ако електродвижещото напрежение е Е = 13 V, а показанието на амперметъра
в първия случай е 1 А, намерете съпротивленията на реостата R \[1 т.\], на крушката r
\[1 т.\] и на амперметъра rA \[1 т.\]. Каква е електричната мощност на крушката? \[1 т.\]
