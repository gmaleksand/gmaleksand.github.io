[[Състезания/2/9/2023|◂ 2023]] | [[Състезания/2/9/2024|условия]] | [[Състезания/2/9/2025| 2025 ▸]]

**Упътване.** За всяко обосновано и вярно алтернативно решение се дава пълният брой точки за съответното подусловие.

**Задача 1.** а) Шнурът действа на телата с маса $M$ и $M+m$ с еднакви сили $T$, тъй като масата му е пренебрежима. **(0,5 т.)** Телата се движат с едно и също ускорение $a$ – лявото нагоре, а дясното надолу. **(0,5 т.)** Тогава уравненията на движение са:
(1) $Ma = T - Mg$, **(1 т.)**
(2) $(M + m)a = (M + m)g - T$. **(1 т.)**
Като съберем почленно уравненията (1) и (2), намираме
(3) $a = \frac{m}{2M + m}g$. **(1 т.)**

б) За намиране на силата на опън $T$ от уравнение (2) изваждаме (1), при което получаваме
$2T = (2M + m)g - ma$. **(0,5 т.)**
След като заместим ускорението с израза (3), определяме
$T = \frac{2M(M + m)}{2M + m}g$. **(0,5 т.)**

в) Тялото с маса $m$ се движи с ускорение $a$ под действие на силата на тежестта $mg$ и силата на реакция $R$, като уравнението на движение е
$ma = mg - R$. **(1 т.)**
Тъй като $N = R$ (трети принцип на динамиката), намираме.
$N = m(g - a)$, **(0,5 т.)**
което води до следния израз
$N = \frac{2Mm}{2M + m}g$. **(0,5т.)**

г) Шнурът действа върху макарата със сила $2T$, което означава, че силата $F = 2T$, **(0,5 т.)** Тогава имаме
$F = \frac{4M(M + m)}{2M + m}g$. **(1 т.)**
За да сравним силите $P$ и $F$, пресмятаме разликата
$P - F = (2M + m)g - \frac{4M(M + m)}{2M + m}g = \frac{m^2}{2M + m}g > 0$. **(1 т.)**

Следователно движещата се система (фиг. 1) действа върху гредата с по-малка сила, отколкото неподвижно окачени тела с обща маса $2M + m$. **(0,5 т.)**

**Задача 2. А.** а) Тялото се движи по масата под действие на силата на триене $f = kmg$. **(0,5 т.)** Следователно ускорението му съгласно с втория закон на Нютон е
$a = \frac{f}{m} = kg \approx 0,59 \text{ m/s}^2$. **(0,5 т.)**

б) Тъй като движението е равнозакъснително
$\frac{v_0^2 - v^2}{2a} = l$, **(1 т.)**
откъдето следва израза
$v = \sqrt{v_0^2 - 2al} = \sqrt{v_0^2 - 2kgl}$, **(0,5 т.)**
чиято стойност е
$v \approx 1,3 \text{ m/s}$. **(0,5 т.)**

в) От закона за скоростта при равнозакъснително движение имаме
$v = v_0 - at$, **(0,5 т.)**
откъдето намираме
$t = \frac{v_0 - v}{a} = \frac{v_0 - v}{kg} \approx 1,2 \text{ s}$. **(1 т.)**

г) Избираме потенциалната енергия на тялото да е нула, когато то се намира на пода. Тогава на ръба на масата пълната му енергия е
$E_1 = \frac{mv^2}{2} + mgh$. **(0,5 т.)**
Когато то падне на пода и остане в покой, пълната му механична енергия е $E_2 = 0$ и се отделя енергия $Q$. От закона за запазване на енергията имаме
$E_1 = E_2 + Q = Q$, **(0,5 т.)**
откъдето следва
$h = \frac{Q}{mg} - \frac{v^2}{2g} = \frac{Q}{mg} - \frac{v_0^2}{2g} + kl \approx 0,94 \text{ m}$. **(1 т.)**

**Б.** Тялото изминава при изкачване, както и при спускане, път $s$ по наклонената равнина. Нагоре то се движи време $t_1$ с ускорение $a_1$, а се спуска за време $t_2$ с ускорение $a_2$. **(0,5 т.)** По определение средната скорост при това движение е
$v_{cp} = \frac{2s}{t_1 + t_2}$. **(0,5 т.)**
Изминатият път нагоре се дава с израза
$s = v_1t_1 - \frac{a_1t_1^2}{2}$, **(0,5 т.)**
а надолу – с израза
$s = \frac{a_2t_2^2}{2}$. **(0,5 т.)**
От закона за скоростта намираме
$v_1 = a_1t_1$, $v_2 = a_2t_2$. **(0,5 т.)**
Тогава имаме
$\frac{s}{t_1} = \frac{v_1}{2}$, $\frac{s}{t_2} = \frac{v_2}{2}$. **(0,5 т.)**
Окончателно за средната скорост получаваме
$v_{cp} = \frac{2}{\frac{t_1}{s} + \frac{t_2}{s}} = \frac{v_1v_2}{v_1 + v_2}$. **(0,5 т.)**

**Задача 3. А.** а) Налягането на течността върху горната хоризонтална стена е
$p_1 = \rho g(h - a)$. **(0,5 т.)**
Тогава силата, с която течността действа на стената, има посока надолу и големина
$F_1 = p_1a^2 = \rho g(h - a)a^2$. **(0,5 т.)**

б) На нивото на долната стена хидростатичното налягане е
$p_2 = \rho gh$. **(0,5 т.)**
Тогава силата, действаща на долната стена, има посока нагоре и големина
$F_2 = p_2a^2 = \rho gha^2$. **(0,5 т.)**

в) Налягането върху вертикална стена се изменя от $p_1$ до $p_2$ и е пропорционално на дълбочината от $h-a$ до $h$. То може да бъде заменено със средната му стойност
$p_{cp} = \frac{p_1 + p_2}{2} = \rho g(h - \frac{a}{2})$. **(1 т.)**
Тогава силата е насочена от течността към стената и има големина
$F_3 = p_{cp}a^2 = \rho g(h - \frac{a}{2})a^2$. **(0,5 т.)**

г) Първоначално ще отчетем, че силите върху всеки две противоположни вертикални стени се уравновесяват. Тогава резултантната сила, действаща на куба, е насочена нагоре и има големина
$F = F_2 - F_1 = \rho ga^3$. **(1 т.)**

**Б.** Течността с плътност $\rho_1$ се разполага над тази с плътност $\rho_2$. **(0,5 т.)** Ще означим с $x$ дълбочината на потопяване на куба в течността 2, а с $h$ – дебелината на слоя течност 1. На горната стена на куба действа сила
$F_1 = \rho_1g(h - a + x)a^2$, **(1 т.)**
насочена надолу. Върху долната стена действа сила
$F_2 = \rho_1gha^2 + \rho_2gxa^2$, **(1 т.)**
насочена нагоре. Освен това във вертикална посока на куба действа и силата на тежестта
$G = \rho ga^3$, **(1 т.)**
насочена надолу. От условието за равновесие на куба
$F_2 - G - F_1 = 0$, **(1 т.)**
следва
$x = \frac{\rho - \rho_1}{\rho_2 - \rho_1}a$. **(1 т.)**