[[Състезания/2/9/2020|◂ 2020]] | [[Състезания/2/9/2021|условия]] | [[Състезания/2/9/2022| 2022 ▸]]

**Указания**
*   Дадените решения са примерни. Допустими са всички други обосновани решения.
*   При алтернативни решения комисията съставя свои критерии за оценяване, като се съобразява с максималния брой точки по всяко подусловие.
*   Числените отговори се приемат за верни само ако съответните стойности са представени с подходящите мерни единици.

**Задача 1. Изпреварване**
а) В интервала от **0 s до 4 s** камионът се движи **равномерно**, защото ускорението му е нула. \[0,5 т\]
В интервала от **4 s до 7 s** камионът се движи **равноускорително**, защото ускорението му е постоянно. \[0,5 т\]
В интервала от **7 s до 10 s** камионът отново се движи **равномерно**, защото ускорението му е нула. \[0,5 т\]

б) Графиката на скоростта е показана на фигурата вдясно. За правилно построена графика с нанесени мерни единици и стойности на времето и скоростта. \[2,0 т\].
Допълнително се дават точки за обосновка на построената графика, както следва.
*   След началния момент в продължение на $\Delta t_1 = 4\text{ s}$ камионът се движи с постоянна скорост $v = v_0 = 25\text{ m/s}$ и съответно графиката на скоростта е права линия, успоредна на абсцисата. \[0,5 т\]
*   След четвъртата секунда в продължение на $\Delta t_2 = 3\text{ s}$ скоростта на камиона се увеличава от $v_0$ до: $v_1 = v_0 + a\Delta t_2 = 25\text{ m/s} + 2\text{ m/s}^2 \cdot 3\text{ s} = 31\text{ m/s}$, където $a = 2\text{ m/s}^2$ е ускорението на камиона. Графиката съответно е наклонена права линия. \[1,0 т\]
*   През последните $\Delta t_3 = 3\text{ s}$ камионът се движи с постоянна скорост $v = v_1 = 31\text{ m/s}$ и графиката отново е права линия, успоредна на абсцисата. \[0,5 т\]

в) По време на равномерното движение камионът изминава път:

$s_1 = v_0\Delta t_1 = 25\text{ m/s} \cdot 4\text{ s} = 100\text{ m}$. \[0,5 т\]
От четвъртата до седмата секунда, пътят се определя по закона за равноускорително движение:

$s_2 = v_0\Delta t_2 + \frac{a\Delta t_2^2}{2} = 25\text{ m/s} \cdot 3\text{ s} + \frac{2\text{ m/s}^2 \cdot (3\text{ s})^2}{2} = 84\text{ m}$. \[1,0 т\]

През последните три секунди пътят е съответно:

$s_3 = v_1\Delta t_3 = 31\text{ m/s} \cdot 3\text{ s} = 93\text{ m}$. \[0,5 т\]

Общият път, изминат от камиона, е:

$s = s_1 + s_2 + s_3 = 277\text{ m}$. \[0,5 т\]

г) По време на изпреварването влакът изминава път:

$s_B = v_B t = 20\text{ m/s} \cdot 10\text{ s} = 200\text{ m}$. \[0,5 т\]

От фигурата по-долу е ясно, че пътят, изминат от камиона, може да се изрази като:

$s = L_B + s_B + L_K$, \[1,0 т\]

Откъдето следва:

$L_B = s - s_B - L_K = 277\text{ m} - 200\text{ m} - 15\text{ m} = 62\text{ m}$. \[0,5 т\]

**Задача 2. Дърпане на товар**

а) На фигурата са дадени силите, действащи на сандъка в хоризонтално направление:

Двата края на въжето действат на макарата с еднаква сила $F$ в една и съща посока – словесно обяснение или ясно означени сили на чертежа. \[0,5 т\]

Силата $f$ на триене е в посока, противоположна на силата $F$ – словесно обяснение или ясно означена сила на чертежа. \[0,5 т\]

От II принцип на механиката и правилото за събиране на сили следва:
$ma = 2F - f$. \[1,0 т\]

Когато сандъкът се хлъзга, т.е. движи се с ненулево ускорение, силата на триене не зависи от големината на дърпащата сила $F$. Следователно за дадените в таблицата стойности на силата и ускорението можем да запишем следните уравнения:

$m \cdot 0,8\text{ m/s}^2 = 2 \cdot 60\text{ N} - f$; \[0,5 т\]

$m \cdot 2,4\text{ m/s}^2 = 2 \cdot 80\text{ N} - f$. \[0,5 т\]

Като извадим почленно двете уравнения, намираме масата на сандъка:

$m = \frac{40\text{ N}}{1,6\text{ m/s}^2} = 25\text{ kg}$. \[1,0 т\]

Съответно за силата на триене при хлъзгане получаваме:

$f = 120\text{ N} - 25\text{ kg} \cdot 0,8\text{ m/s}^2 = 100\text{ N}$. \[0,5 т\]

Сандъкът оказва върху пода натиск:

$N = mg$. \[0,5 т\]

Понеже при хлъзгане силата на триене е пропорционална на натиска:

$f = kN = kmg$,

за коефициента на триене намираме:

$k = \frac{f}{mg} = 0,4$. \[1,0 т\]

б) Попълнената таблица има вида:

| $F (\mathrm{N})$     | 30  | 60  | 80  | 90  |
| :------------------- | :-- | :-- | :-- | :-- |
| $a (\mathrm{m/s^2})$ | 0   | 0.8 | 2.4 | 3,2 |

По **0,5 т** за всяка правилно нанесена стойност, общо за таблицата \[1,0 т\]

Освен това за обосновка на нанесените стойности се дават допълнително точки, както следва.
*   Сандъкът се хлъзга по пода при условие, че:
    $2F > kmg = 100\text{ N}$. \[1,0 т\]
    Това условие е изпълнено при $F = 90\text{ N}$. От II принцип на механиката намираме съответното ускорение при тази стойност на силата:
    $a = \frac{2F - f}{m} = \frac{2F}{m} - kg = 3,2\text{ m/s}^2$. \[1,0 т\]
*   Когато $F = 30\text{ N}$, условието за хлъзгане не е изпълнено. Тогава на сандъка действа сила на триене в покой, която уравновесява дърпащата сила, т.е. $f = 2F$. Следователно в този случай сандъкът остава неподвижен и $a = 0$. \[1,0 т\]

**Задача 3. Хидравлична везна**

Когато лявото блюдо се издига, в лявото коляно на тръбата се втича вода с обем $V = Sx$. Същият обем вода обаче изтича от дясното коляно. Следователно дясното блюдо се премества надолу на разстояние $x$. \[1,0 т\]

Налягането на течността под лявото блюдо е:

$p_1 = p_A + \frac{(M + m_1)g}{S}$, \[1,0 т\]

където $p_A$ е атмосферното налягане, а $M$ – сумарната маса на блюдото и буталото. Налягането под дясното бутало съответно се дава с израза:

$p_2 = p_A + \frac{(M + m_2)g}{S}$, \[1,0 т\]

Разликата между двете налягания съответства на хидростатичното налягане на воден стълб с височина $h = 2x$:

$p_2 - p_1 = \rho g(2x)$ \[1,0 т\]

Така получаваме уравнението:

$\frac{(m_2 - m_1)g}{S} = 2\rho gx$,

от което изразяваме неизвестната маса:

$m_2 = m_1 + 2\rho Sx$. \[1,0 т\]

За да получим числения отговор, е нужно да изразим всички величини в дясната страна на формулата с основни единици от SI: $m_1 = 0,02\text{ kg}$; $S = 0,00015\text{ m}^2$; $x = 0,03\text{ m}$. Така намираме:

$m_2 = 0,02\text{ kg} + 2 \cdot 1000\text{ kg/m}^3 \cdot 0,00015\text{ m}^2 \cdot 0,03\text{ m} = 0,029\text{ kg}$ (т.е. 29 g). \[1,0 т\]

Същият резултат в грамове може да бъде получен, ако се изрази плътността в грамове върху кубичен сантиметър: $\rho = 1\text{ g/cm}^3$. Точката за крайния числен отговор се дава, независимо дали масата е изразена в грамове или в килограми.

б) Потенциалната енергия на теглилката се увеличава с:

$\Delta E_{п1} = m_1 gx$ \[0,5 т\]

Потенциалната енергия на предмета върху дясното блюдо намалява, защото той се премества надолу. Съответната промяна на потенциалната енергия е отрицателна:

$\Delta E_{п2} = -m_2 gx = -m_1 gx - 2\rho Sgx^2$ \[0,5 т\]

Освен това воден стълб с маса $m = \rho Sx$ се измества от дясното в лявото коляно на тръбата, като височината на центъра на стълба се увеличава с $h = x$. Следователно потенциалната енергия на водата се увеличава с:

$\Delta E_{п3} = mgx = \rho Sgx^2$ \[1,0 т\]

Общата промяна на потенциалната енергия на телата върху блюдата и на водата е:

$\Delta E_п = \Delta E_{п1} + \Delta E_{п2} + \Delta E_{п3} = -\rho Sgx^2$ \[0,5 т\]

Като заместим с числените стойности, намираме:

$\Delta E_п = -1000\text{ kg/m}^3 \cdot 10\text{ m/s}^2 \cdot 0,00015\text{ m}^2 \cdot (0,03\text{ m})^2 = -0,00135\text{ J}$. \[0,5 т\]

Потенциалната енергия на системата намалява, защото поради триене между буталата и тръбата, както и между водата и тръбата, част от началната механична енергия се преобразува в топлина. \[1,0 т\]