[[Състезания/2/8/2022|◂ 2022]] | [[Състезания/2/8/2023|условия]] | [[Състезания/2/8/2024| 2024 ▸]]

**Задача 1. Кинематика**

**а)** В началото движението е равнозакъснително, като големината на ускорението на обекта е $a_0 = \frac{20-5}{3} \text{ m/s}^2 = 5 \text{ m/s}^2$. \[1 т.\] Обектът се движи равноускорително $10\text{ s}$ след началото на движението, като ускорението е $a_{10} = \frac{15-5}{5} \text{ m/s}^2 = 2 \text{ m/s}^2$. \[1 т.\]

**б)** Скоростта на обекта, след като са изминали $2\text{ s}$ от началния момент, е $v_2 = (20 - 5.2) \text{ m/s} = 10 \text{ m/s}$. \[1 т.\] Тази скорост отново се достига по време на равноускорителното движение, когато скоростта на обекта нараства линейно с изминалото време. Скоростта $v_2 = 10 \text{ m/s}$ е точно по средата между началната ($5 \text{ m/s}$) и крайната ($15 \text{ m/s}$) скорост на равноускорителното движение, така че скоростта $v_2$ се достига в $2,5\text{ s}$ (половината от $5\text{ s}$) след началото на равноускорителното движение. \[1 т.\] Оттук следва, че $\Delta t = 1\text{ s} + 6\text{ s} + 2,5\text{ s} = 9,5\text{ s}$. \[0,5 т.\]

**в)** Движението е равнозакъснително с ускорение $a_0$ през първите $3\text{ s}$, след което е равномерно в продължение на $6\text{ s}$. Следователно изминатият от обекта път за първите $5\text{ s}$ е $s_5 = (20.3 - \frac{5.3^2}{2} + 5.2) \text{ m} = 47,5 \text{ m}$. \[1,5 т.\] След това има равноускорително движение в продължение на $5\text{ s}$ и равномерно движение за една секунда, т.е. пълният път е $s_{kp} = s_5 + (5.4 + 5.5 + \frac{2.5^2}{2} + 15.1) \text{ m} = 132,5 \text{ m}$. \[2 т.\]

**г)** Нека да означим с $s_{10}$ изминатия път за първите $10\text{ s}$. От даденото в условието на задачата следва, че $s_{10} = s_5 + (5.4 + 5.1 + \frac{2.1^2}{2}) \text{ m} = 73,5 \text{ m}$. \[1 т.\] Средната скорост на обекта за първите $10\text{ s}$ е $v_{10} = \frac{s_{10}}{10\text{ s}} = 7,35 \text{ m/s}$. \[1 т.\]

**Задача 2. Свободно падане**

**а)** За време $t_{12}$ първото топче развива скорост $gt_{12}$, докато второто топче придобива скорост $g(t_{12} - T)$. \[1 т.\] От условието на задачата имаме, че $gt_{12} = 3g(t_{12} - T)$, откъдето $t_{12} = \frac{3T}{2} = 1,5\text{ s}$. \[1 т.\]

**б)** Когато двете топчета се намират на една и съща височина над земната повърхност, се изпълнява равенството $h - \frac{gt_{12}^2}{2} = \frac{h}{2} - \frac{g(t_{12}-T)^2}{2}$ (приравняваме изразите за височините, които са достигнали двете топчета). \[1 т.\] След опростяване се получава, че $h = gT(2t_{12} - T) = 2gT^2 = 20 \text{ m}$. \[1,5 т.\] Времето за падане на първото топче е $t_{1уд} = \sqrt{\frac{2h}{g}} = 2T$. \[1 т.\] Скоростта на първото топче при удара в земната повърхност е $v_{kp} = gt_{1уд} = 2gT = 20 \text{ m/s}$. \[0,5 т.\]

**в)** Когато първото топче се удря в земята, второто топче се намира на височина $h_2 = \frac{h}{2} - \frac{g(t_{1уд}-T)^2}{2} = \frac{gT^2}{2} = 5 \text{ m}$. \[1 т.\] Тогава скоростта на второто топче е $v_2 = g(t_{1уд} - T) = gT = 10 \text{ m/s}$. \[1 т.\]

**г)** Времето, за което пада второто топче, е $\sqrt{\frac{h}{g}} = \sqrt{2}T$. \[0,5 т.\] От момента на пускането на първото топче до удара на второто топче в земята изминава време $t_{2уд} = T + \sqrt{\frac{h}{g}} = (1 + \sqrt{2})T$. \[0,5 т.\] Следователно времето между ударите на двете топчета в земната повърхност е $\Delta t_{уд} = t_{2уд} - t_{1уд} = (\sqrt{2} - 1)T \approx 0,41 \text{ s}$. \[1 т.\]

**Задача 3. Трупчета и макара**

**а)** Силите, които първоначално действат на трупчетата, са показани на чертежа вляво. На трупчето с маса $m$ действа силата на тежестта $G_m = mg$ надолу и силата на опън на нишката $T_{нач}$ нагоре. \[0,5 т.\] На трупчето с маса $4m$ действа силата на тежестта $G_{4m} = 4mg$ надолу, реакцията на опората $N$ нагоре и силата на опън на нишката $T_{нач}$ надясно. \[0,5 т.\] Като приложим II принцип на Нютон за движението без триене на двете трупчета, ще получим: $mg - T_{нач} = ma$ \[1 т.\] (за дясното трупче) и $T_{нач} = 4ma$ \[1 т.\] (за лявото трупче). Като съберем двете уравнения, за да изключим силата на опън, получаваме, че ускорението $a = \frac{g}{5} = 2 \text{ m/s}^2$. \[1,5 т.\] Масата $m = \frac{T_{нач}}{4a} = \frac{5T_{нач}}{4g} = 0,1 \text{ kg}$. \[1 т.\]

**б)** При движението с триене на лявото трупче действа и сила на триене $f$, насочена наляво. От условието за равновесие на трупчето във вертикално направление следва, че реакцията на опората $N = G_{4m} = 4mg$. \[0,5 т.\] Силата на триене е с големина $f = k_{кр}N = 4k_{кр}mg$. \[0,5 т.\] Оттук II принцип на Нютон за равномерното движение на двете трупчета дава: $mg - T_{кр} = 0$ \[1 т.\] (за дясното трупче) и $T_{кр} - 4k_{кр}mg = 0$ \[1 т.\] (за лявото трупче). От първото уравнение следва, че $T_{кр} = mg = \frac{5T_{нач}}{4} = 1 \text{ N}$. \[0,5 т.\] Като съберем двете равенства, ще получим $(1 - 4k_{кр})mg = 0$, т.е. $k_{кр} = 0,25$. \[1 т.\]