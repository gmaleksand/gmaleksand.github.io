Задача 1. Електрическа верига - 10 точки

Електрическа верига включва източник с напрежение U, два последователно свързани
резистора с електрични съпротивления съответно R1 и R2 и амперметър. Амперметърът
измерва ток I = 1 A. Когато волтметър се включи към резистора 1, той показва
напрежение U1 = 5 V. Когато волтметърът се включи към резистора 2, той показва
напрежение U2 = 4 V.
а) Начертайте схема на електрическата верига с включен волтметър към резистора 1.
б) На колко ома е равно електричното съпротивление R1?
в) На колко ома е равно електричното съпротивление R2?
г) Колко е напрежението U на източника?

Задача 2. Свързване тип "звезда" - 10 точки

Три резистора с електрични съпротивления съответно rA, rB и rC са свързани така, че
единият им край е общ (тази точка е т. О), а другите им краища (съответно точки A, B и
C) образуват равностранен триъгълник ABC. Така т. О е центърът на триъгълника. Такъв
тип свързване се нарича "звезда".
а) Нарисувайте схемата на свързване на съпротивленията.
б) Нека електричните съпротивления rA, rB и rC са равни съответно на 1 $\Omega$, 2 $\Omega$ и 3 $\Omega$.
Какво е съпротивлението RAB между точките А и В? Намерете RBC и RAC между
съответните точки от триъгълника ABC?
в) Нека три други неизвестни съпротивления rA, rB и rC са свързани по същия начин.
Тогава съпротивленията RAB, RBC и RAC между върховете на триъгълника ABC са
съответно 8 $\Omega$, 8 $\Omega$ и 9 $\Omega$. Намерете съпротивленията rA, rB и rC?

Задача 3. Стартер и акумулатор - 10 точки

Всеки автомобил има акумулатор и стартер. Стартерът е устройство, което служи за
начално задвижване на двигателя (за "запалване"). Акумулаторът има напрежение
U = 12 V. Електричното съпротивление на проводниците, свързващи акумулатора и
стартера, е R = 0,01 $\Omega$. То може да се представи като един допълнителен резистор във
веригата. При включване на стартера токът, който тече през него, е 200 A.
а) Колко е напрежението U1 върху стартера по време на запалването на двигателя?
б) Каква електрична мощност P консумира стартерът по време на запалването?
в) Акумулаторите имат още една характеристика - максималното количество
електричен заряд, което може да протече във веригата преди акумулаторът да се
разреди, т.е. да се "изтощи" напълно. Обикновено тази стойност не се дава в кулони (C),
а в ампер-часове (A.h). За акумулатора, който използваме, тази стойност е 50 A.h. Ако
се опитваме да "запалим" колата, включвайки стартера за интервали от по 10 s всеки, а
тя упорито "не пали", намерете колко опита N можем да направим преди акумулаторът
да се изтощи напълно?



 1
