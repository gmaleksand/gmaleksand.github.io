Задача 1. Презареждаемите (акумулаторните) батерии, които се използват в цифровите
фотоапарати, фенерчета и др., имат няколко важни характеристики. Едната е напрежението
U между двата полюса. Другата е електричният заряд Q, който батерията може да даде до
пълното си изтощаване. На една такава батерия от тип Ni-MH (никел-металхидрид) пише:
1,2 V и 3000 mAh (милиампер.час). Тя се използва в малко електрическо фенерче, в което
има лампичка, на която пише: 1,2 V и 0,6 W.
а) Колко кулона е електричният заряд Q, който батерията може да даде до пълното си
изтощаване? 3 точки
б) Колко ампера е токът I, който тече през лампичката? 2 точки
в) Колко ома е електричното съпротивление R на лампичката, когато свети?
 2 точки
г) Колко часа може да свети фенерчето до пълното изтощаване на батерията?
 3 точки

Задача 2. Лампичка за фенерче е свързана заедно с амперметър към батерия с напрежение
U = 4,5 V. При това амперметърът отчита ток I1 = 0,5 A.
а) Начертайте схема на електрическата верига. 2 точки
б) Пресметнете съпротивлението на лампичката. 1 точка
в) Към първата лампичка е свързана успоредно втора лампичка. При това амперметърът
отчита ток I = 1,4 A. Колко е съпротивлението на втората лампичка?
 4 точки
г) Колко ще показва амперметърът, ако двете лампички бъдат свързани последователно
към батерията? 3 точки

Задача 3. Домакинство изразходва дневно 80 литра топла вода, за загряването на която са
нужни 9 000 000 J топлинна енергия.
а) Колко време е нужно за загряването на това количество вода с електрически бойлер с
мощност 3000 W? 3 точки
б) Бойлерът е включен в електрическата мрежа и работи при напрежение 220 V. Колко е
съпротивлението на нагревателя на бойлера? 3 точки
в) Какъв ток тече през бойлера? 1 точка
г) Колко лева струва електроенергията, която домакинството изразходва за загряване на
вода в продължение на един месец (30 дни). Цената на електроенергията е 0,15 лв/kWh.
 3 точки
Упътване: Можете да закръглите крайните отговори към цяло число.


 1
