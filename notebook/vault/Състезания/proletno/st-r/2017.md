**Задача 1. Спътник.**
а) Разглеждаме условието за равновесие на много тънък сферичен слой от атмосферата, който се намира на височина $h$ над морското равнище: $dp = -\frac{GM_З\rho(h)dh}{(R_З+h)^2} = -\frac{gR_З^2\rho(h)dh}{(R_З+h)^2}$, \[0,5 т.\] като минусовият знак отчита спадането на налягането с нарастване на височината. Използваме закона на Клапейрон–Менделеев за 1 mol въздушни молекули: $pV = RT \Rightarrow p = nRT = \frac{\rho RT}{\mu}$, \[0,5 т.\] където сме използвали също така, че моларната концентрация на въздушните молекули е $n = \frac{1 \text{ mol}}{V} = \frac{m_В}{\mu V} = \frac{\rho}{\mu}$. Така се получава, че $\frac{dp}{p} = -\frac{\mu g R_З^2 dh}{RT(R_З+h)^2}$. Интегрираме двете страни и намираме, че $\ln(p) = \frac{\mu g R_З^2}{RT(R_З+h)} + \text{const}$. \[0,5 т.\] За да определим интеграционната константа, използваме, че $p(0) = p_0$, откъдето $\ln(p_0) = \frac{\mu g R_З}{RT} + \text{const} \Rightarrow \ln\left(\frac{p}{p_0}\right) = -\frac{\mu g R_З h}{RT(R_З+h)}$. \[0,5 т.\] Оттук $p(h) = p_0 \exp\left(-\frac{\mu g R_З h}{RT(R_З+h)}\right)$. \[0,5 т.\]

б) Използваме, че $[F_{\text{съпр}}] = \text{N} = \text{kg} \cdot \text{m} \cdot \text{s}^{-2} = [\rho^a S^b v^c] = \text{kg}^a \cdot \text{m}^{-3a} \cdot \text{m}^{2b} \cdot \text{m}^c \cdot \text{s}^{-c}$. \[0,3 т.\] Получаваме три уравнения за трите неизвестни степени: $a = 1, -3a + 2b + c = 1$ и $-c = -2$. \[0,3 т.\] Следователно $a = 1, b = 1, c = 2$. \[0,4 т.\]

в) Използваме, че в случая гравитационната сила изпълнява ролята на центростремителна сила при движението на спътника по окръжност: $\frac{G m M_З}{r^2} = \frac{m g R_З^2}{r^2} = m \omega^2 r$, \[0,3 т.\] откъдето $T = \frac{2\pi}{\omega} = \frac{2\pi(R_З+h)}{R_З}\sqrt{\frac{R_З+h}{g}} = 88 \text{ min}$. \[0,5 т.\]

г) Мощността на сила $\vec{F}$ е $P = \vec{F} \cdot \vec{v}$. \[0,2 т.\] В случая имаме сила на съпротивление с големина $F_{\text{съпр}} = k \rho S v^2$ и посока, обратна на посоката на скоростта на спътника, така че $P = -k \rho S v^3 = -\frac{k \mu p(H) R_З^2 R_З^3}{RT}\left(\frac{g}{R_З+H}\right)^{\frac{3}{2}} = -27 \text{ W}$. \[0,5 т.\]

д) Пълната механична енергия $E = \frac{mv^2}{2} - \frac{GM_Зm}{r} = \frac{mv^2}{2} - mv^2 = -\frac{mv^2}{2}$. \[0,3 т.\] Диференцираме по времето: $\dot{E} = -mv\dot{v} = P = -k \rho S v^3$, \[0,5 т.\] откъдето $\dot{v} = \frac{k \rho S v^2}{m} = \frac{k \mu p(H) g R_З^2 R_З^2}{mRT(R_З+H)} = 3,4 \cdot 10^{-5} \text{ m/s}^2$. \[0,5 т.\] Знакът на $\dot{v}$ е положителен, така че големината на скоростта расте. \[0,2 т.\]

е) Ъгловото ускорение е $\epsilon = \dot{\omega}$. За да го намерим, ще използваме полученото в подточка в): $\omega^2 r^3 = \text{const}$ (алтернативно може да се използва третия закон на Кеплер, който дава същото съотношение; още едно възможно решение се получава, като се разгледа уравнението за промяната на момента на импулса вследствие на силата на съпротивление). \[0,5 т.\] Логаритмуваме равенството и след това диференцираме по времето, което води до: $\frac{2\dot{\omega}}{\omega} + \frac{3\dot{r}}{r} = 0$. \[0,5 т.\] Спътникът извършва приблизително равномерно движение по окръжност, откъдето $v = \omega r$, \[0,3 т.\] така че $\dot{v} = \dot{\omega}r + \omega\dot{r} = \frac{k \rho S v^2}{m}$. \[0,5 т.\] Като използваме от по-горе, че $\dot{r} = -\frac{2r\dot{\omega}}{3\omega}$, получаваме: $\frac{\dot{\omega}r}{3} = \frac{k \rho S v^2}{m}$, \[0,2 т.\] т.е. $\epsilon = \frac{3k \rho S v^2}{mr} = \frac{3k \mu p(H) g R_З^2 R_З^2}{mRT(R_З+H)^2} = 1,6 \cdot 10^{-11} \text{ rad/s}^2$. \[0,5 т.\]

ж) Тъй като спътникът пада към повърхността на Земята сравнително бавно, $\Delta h \approx \dot{r}T$, \[0,5 т.\] откъдето $\Delta h \approx -\frac{4\pi \dot{\omega} r}{3\omega^2} = -\frac{4k\pi^2\mu p(H) R_З^2(R_З+H)^2}{mRT} = -305 \text{ m}$. \[0,5 т.\]

**Задача 2. Модел на Друде, закон на Ом и ефект на Хол.**
а) Уравнението на Нютон за движението на електроните по дължината на проводника е: $m_e \ddot{x} = eE - \gamma \dot{x}$, \[1 т.\] където $m_e$ е масата на електрона, а $E = U/\ell$ \[0,5 т.\] е големината на електричното поле, което се създава от напрежението между краищата на проводника. След затварянето на веригата скоростта на електроните расте, докато големините на електростатичната сила и силата на съпротивление се изравнят. \[0,5 т.\] При това положение големината на дрейфовата скорост на електроните става $v_d = \frac{eE}{\gamma} = \frac{eU}{\gamma \ell}$. \[0,5 т.\]

б) Големината на тока през проводника е $I = \frac{\Delta q}{\Delta t} = \frac{e \Delta N}{\Delta t}$, \[0,5 т.\] където $\Delta q$ е зарядът, който преминава през напречното сечение на проводника, а $\Delta N$ е съответният брой електрони. Използваме, че моларната концентрация на електроните е $n = \frac{N}{N_A V} = \frac{m}{\mu V} = \frac{\rho}{\mu}$. \[0,5 т.\] Следователно $I = \frac{e n N_A \Delta V}{\Delta t} = \frac{e n_A p a d \Delta z}{\mu \Delta t} = \frac{e n_A p a d v_d}{\mu} = \frac{e^2 n_A p a d U}{\mu \gamma \ell}$. \[1,5 т.\] Съпротивлението $R = \frac{U}{I} = \frac{\mu \gamma \ell}{e^2 n_A p a d}$. \[0,5 т.\]

в) Като се използва израза за магнитната сила $\vec{F}_B = -e\vec{v}_d \times \vec{B}$, \[0,5 т.\] която действа на електроните, и правилото на дясната ръка за намиране на посоката на векторното произведение, може да се съобрази, че на горната стена на проводника се натрупват електрони, т.е. върху долната стена остава некомпенсиран положителен заряд. \[0,5 т.\] Преразпределението на заряди продължава, докато възникналата при това електростатична сила не уравновеси магнитната сила: $eE_H = ev_d B$. \[1 т.\] Оттук $U_H = E_H d = d v_d B = \frac{e d B U}{\gamma \ell}$. \[0,5 т.\]

г) Общият заряд е като заряда на плосък кондензатор във вакуум, който е с напрежение между клемите $U_H$, \[1 т.\] т.е. зарядът е $Q = \frac{\epsilon_0 a \ell U_H}{d} = \frac{\epsilon_0 a e B U}{\gamma}$. \[1 т.\]

**Задача 3. Физика на XX век.**
**Част I** Релативистката енергия на първоначално движещия се протон е $E = E_к + m_p c^2 = \sqrt{p_0^2 c^2 + m_p^2 c^4}$ (3.1), \[0,5 т.\] където $p_0$ е релативисткият импулс на протона. Законът за запазване на релативистката енергия на системата преди и след удара е: $E_к + 2m_p c^2 = \sqrt{p_1^2 c^2 + m_p^2 c^4} + \sqrt{p_2^2 c^2 + m_p^2 c^4}$ (3.2), \[0,5 т.\] където с $p_1$ и $p_2$ сме означили големините на релативистките импулси на протоните след удара. След взаимодействието помежду си протоните се движат симетрично спрямо посоката на движение на първоначално движещия се протон и съответно импулсите им сключват един и същ ъгъл $\theta/2$ с посоката на движение на налитащия протон. От закона за запазване на релативисткия импулс следва, че $p_1 \sin(\theta/2) = p_2 \sin(\theta/2)$, т.е. $p_1 = p_2 = p$, тъй като системата не притежава импулс перпендикулярно на посоката на движение на първоначално движещия се протон. \[0,4 т.\] По посоката на движение имаме, че $p_0 = p_1 \cos(\theta/2) + p_2 \cos(\theta/2) = 2p \cos(\theta/2)$. \[0,4 т.\] Оттук, като се използват и уравнения (3.1) и (3.2), следва, че $\cos(\theta/2) = \frac{p_0}{2p} = \sqrt{\frac{1+2m_p c^2/E_к}{1+4m_p c^2/E_к}} = 0,77$. \[1 т.\] Т.е. търсеният ъгъл е $\theta = 78^\circ$. \[0,2 т.\]

**Част II** а) Пълната механична енергия на електроните е $E = \frac{p_1^2}{2m_e} + \frac{p_2^2}{2m_e} - \frac{Ze^2}{4\pi\epsilon_0 r_1} - \frac{Ze^2}{4\pi\epsilon_0 r_2} + \frac{e^2}{4\pi\epsilon_0|\vec{r}_1-\vec{r}_2|}$, \[0,5 т.\] където с $p_1$ и $p_2$ сме означили големините на импулсите на електроните, а $\vec{r}_1$ и $\vec{r}_2$ са радиус-векторите на електроните в отправна система, свързана с ядрото на хелия. Разстоянието между двата електрона $|\vec{r}_1 - \vec{r}_2| = \sqrt{r_1^2 + r_2^2 - 2r_1 r_2 \cos\alpha}$, където $\alpha$ е ъгълът, който сключват помежду си двата радиус-вектора на електроните. Тъй като се интересуваме от характеристиките на системата в основното състояние, искаме пълната механична енергия да е минимална, което означава, че разстоянието $|\vec{r}_1 - \vec{r}_2|$ трябва да е максимално. \[0,3 т.\] Това се реализира при ъгъл $\alpha = \pi$, когато $|\vec{r}_1 - \vec{r}_2| = r_1 + r_2$. \[0,3 т.\] От принципа за неопределеност следва, че импулсите на електроните са $p_{1,2} \approx \frac{\hbar}{r_{1,2}} = \frac{h}{2\pi r_{1,2}}$. \[0,2 т.\] Енергията придобива вида: $E \approx \frac{h^2}{8\pi^2 m_e r_1^2} + \frac{h^2}{8\pi^2 m_e r_2^2} - \frac{Ze^2}{4\pi\epsilon_0 r_1} - \frac{Ze^2}{4\pi\epsilon_0 r_2} + \frac{e^2}{4\pi\epsilon_0(r_1+r_2)}$. \[0,2 т.\] Изразът за енергията е инвариантен при размяна на $r_1$ и $r_2$, което означава, че енергията се минимизира при $r_1 = r_2 = r$. \[0,3 т.\] Така $E \approx \frac{h^2}{4\pi^2 m_e r^2} - \frac{Ze^2}{2\pi\epsilon_0 r} + \frac{e^2}{8\pi\epsilon_0 r} = 2 \left[ \frac{h^2}{8\pi^2 m_e r^2} - \left(Z - \frac{1}{4}\right) \frac{e^2}{4\pi\epsilon_0 r} \right]$, \[0,2 т.\] т.е. енергията е равна на удвоената енергия на атом с един електрон около ядро с ефективен заряд $\left(Z - \frac{1}{4}\right)e = \frac{7e}{4}$. Хелиевият атом е в основно състояние при минимум на енергията, така че разстоянието на електроните до ядрото следва от уравнението: $E'(r_0) = -\frac{h^2}{2\pi^2 m_e r_0^3} + \left(Z - \frac{1}{4}\right) \frac{e^2}{2\pi\epsilon_0 r_0^2} = 0$. \[0,5 т.\] Т.е. $r_0 \approx \frac{\epsilon_0 h^2}{(Z - \frac{1}{4})\pi e^2 m_e} = 3,0 \cdot 10^{-11} \text{ m}$. \[0,5 т.\]

б) Енергията на хелиевият атом в основно състояние е $E_0 = E(r_0) \approx 2 \left[ \frac{h^2}{8\pi^2 m_e r_0^2} - \left(Z - \frac{1}{4}\right) \frac{e^2}{4\pi\epsilon_0 r_0} \right] = - \left(Z - \frac{1}{4}\right)^2 \frac{e^4 m_e}{4\epsilon_0^2 h^2} = -1,3 \cdot 10^{-17} \text{ J} = -83 \text{ eV}$. \[1 т.\]

в) При еднократна йонизация хелиевият атом става водородоподобен със заряд на ядрото $Ze = 2e$, което ни позволява да използваме вече получения резултат в подточка а), след като в него заместим $Z - \frac{1}{4}$ със $Z$, за да намерим търсеното разстояние: $r_0^* = \frac{\epsilon_0 h^2}{Z \pi e^2 m_e} = 2,6 \cdot 10^{-11} \text{ m}$. \[1 т.\]

г) След еднократна йонизация на хелиевия атом неговата енергия става равна на половината от израза за енергията, получен в подточка б), след като в него сме заместили $Z - \frac{1}{4}$ със $Z$: $E_0^* = - \frac{Z^2 e^4 m_e}{8\epsilon_0^2 h^2}$. \[0,5 т.\] Търсената минимална енергия за йонизация на атома е $E_i^{(1)} = E_0^* - E_0 = \frac{e^4 m_e}{4\epsilon_0^2 h^2} \left[ \left(Z - \frac{1}{4}\right)^2 - \frac{Z^2}{2} \right] = 4,6 \cdot 10^{-18} \text{ J} = 29 \text{ eV}$. \[1 т.\]

д) След двукратна йонизация хелиевият атом е напълно дисоцииран и съответно системата има неотрицателна пълна механична енергия. Следователно търсената минимална енергия за двукратна йонизация е $E_i^{(2)} = -E_0 = \left(Z - \frac{1}{4}\right)^2 \frac{e^4 m_e}{4\epsilon_0^2 h^2} = 83 \text{ eV}$. \[0,5 т.\]