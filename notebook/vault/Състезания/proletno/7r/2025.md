[[Състезания/proletno/7/2024|◂ 2024]] | [[Състезания/proletno/7/2025|условия]]

**Задача 1. Спортни нормативи**

а) Докато учениците бягат в една и съща посока, разстоянието $d$ се увеличава, защото единият от тях бяга с по-голяма скорост. Това продължава до момента $t = 60 \text{ s}$, в който първият ученик достига другия край на алеята **(1,0 т)**. Пътищата, изминати от първия и от втория ученик за това време, са съответно:

$s_1 = v_1 \cdot 60 \text{ s}$ и $s_2 = v_2 \cdot 60 \text{ s}$

Разстоянието между двамата в този момент е $d = s_1 - s_2 = 120 \text{ m}$. Следователно:

$120 \text{ m} = (v_1 - v_2) \cdot 60 \text{ s}$ или $v_1 - v_2 = 2 \text{ m/s}$ **(1,0 т)**

След този момент първият ученик тръгва обратно и в момента $t = 75 \text{ s}$ двамата ученици се срещат **(1,0 т)**. Докато се срещнат, учениците бягат $15 \text{ s}$ един срещу друг и изминават път, съответно:

$d_1 = v_1 \cdot 15 \text{ s}$ и $d_2 = v_2 \cdot 15 \text{ s}$

Тъй като в момента на срещата $d_1 + d_2 = 120 \text{ m}$, получаваме:

$120 \text{ m} = (v_1 + v_2) \cdot 15 \text{ s}$ или $v_1 + v_2 = 8 \text{ m/s}$ **(1,0 т)**

Лесно може да се съобрази, че двете числа, чиято разлика е 2, а сумата им е 8, са съответно:

$v_1 = 5 \text{ m/s}$ и $v_2 = 3 \text{ m/s}$ **(1,0 т)**

б) Дължината на алеята е равна на пътя, изминат от първия ученик за първите 60 секунди:

$s_1 = v_1 \cdot 60 \text{ s} = 300 \text{ m}$ **(1,0 т)**

Общото разстояние, което трябва да пробяга всеки ученик, е два пъти по-голямо от дължината на алеята:

$L = 2s_1 = 600 \text{ m}$ **(1,0 т)**

в) На фигурата е показана цялата графика на движение от началния момент до момента на финиширане на първия ученик. Оценяват се следните елементи от графиката:

**1. Праволинеен участък** от момента $t = 75 \text{ s}$ до момента $t = 100 \text{ s}$, в който разстоянието между учениците е $200 \text{ m}$. **(0,5 т)**

*Обосновка.* До момента $75 \text{ s}$ вторият ученик е изминал път $3 \text{ m/s} \cdot 75 \text{ s} = 225 \text{ m}$ и е на разстояние $75 \text{ m}$ от края на алеята. Следователно от този момент той трябва да бяга още $75 \text{ m} / 3 \text{ m/s} = 25 \text{ s}$ и ще стигне края на алеята в момента $t = 100 \text{ s}$. До стотната секунда първият ученик е изминал общо $500 \text{ m}$, от които $300 \text{ m}$ в едната посока и $200 \text{ m}$ в обратната посока, т.е. разстоянието между учениците в този момент е $200 \text{ m}$. **(1,0 т)**

**2. Праволинеен участък** от момента $t = 100 \text{ s}$ до крайния момент $t = 120 \text{ s}$, в който разстоянието между учениците става $240 \text{ m}$. **(0,5 т)**

*Обосновка.* Първият ученик изминава цялото разстояние от $600 \text{ m}$ за два пъти по-голямо време, отколкото времето, което е бягал в едната посока, т.е. той финишира $120 \text{ s}$ след старта. Дотогава вторият ученик изминава общо $3 \text{ m/s} \cdot 120 \text{ s} = 360 \text{ m}$, от които $300 \text{ m}$ до края на алеята и още $60 \text{ m}$ в обратна посока. Следователно, когато първият ученик финишира, на втория му остават още $240 \text{ m}$ до финала. **(1,0 т)**

**Задача 2. Археологическа експедиция**

а) Докато колоната е под водата, ѝ действа изтласкваща Архимедова сила. **(1,0 т)** Затова теглото $F$ на колоната във водата е по-малко, отколкото във въздуха. **(1,0 т)**

б) Върхът на колоната достига водната повърхност в момента $80 \text{ s}$, когато силата $F$ започва да намалява. **(0,5 т)** В момента $100 \text{ s}$, когато силата става най-голяма, цялата колона излиза над водата. **(0,5 т)**. Следователно колоната пресича водната повърхност за време $t = 20 \text{ s}$, като изминава път, равен на нейната височина:

$h = ut = 0,2 \text{ m/s} \cdot 20 \text{ s} = 4 \text{ m}$. **(1,0 т)**

в) До момента $t = 80 \text{ s}$, когато върхът на колоната достига водната повърхност, колоната е изминала път:

$s = 0,2 \text{ m/s} \cdot 80 \text{ s} = 16 \text{ m}$. **(1,0 т)**

Изминатият от колоната път е $s = H - h$. Следователно:

$H = s + h = 20 \text{ m}$. **(1,0 т)**

г) След стотната секунда цялата колона се намира над водата и теглото ѝ е:

$F = mg$ **(0,5 т)**

Следователно масата на колоната е:

$m = \frac{F}{g} = \frac{21\,000 \text{ N}}{10 \text{ N/kg}} = 2100 \text{ kg}$. **(0,5 т)**

Основата на колоната е кръг с радиус $r = d/2 = 0,25 \text{ m}$ и лице:

$S = \pi r^2 \approx 0,196 \text{ m}^2$ **(1,0 т)**

Обемът на колоната е съответно:

$V = Sh \approx 0,785 \text{ m}^2$ **(1,0 т)**

Следователно плътността на мрамора е:

$\rho = \frac{m}{V} \approx 2680 \text{ kg/m}^3$ **(1,0 т)**

**Задача 3. LED осветление**

а) Светодиодът започва да свети при напрежение $U_0 = 1,9 \text{ V}$. **(1,0 т)**

б) При последователно свързване през всички светодиоди тече еднакъв ток. Това означава, че върху тях има и еднакво напрежение $U$. **(0,5 т)**

Сумата от напреженията върху последователно свързаните диоди е равна на напрежението на източника. Следователно, ако $N$ е броят на диодите, е в сила връзката:

$NU = U_И$ **(1,0 т)**

За да светят диодите, е нужно $U > U_0$. Следователно:

$N < \frac{U_И}{U_0} \approx 6,3$ **(0,5 т)**

От графиката намираме напрежението $U_1 = 3,2 \text{ V}$ върху диодите, когато през тях тече максимален ток. **(1,0 т)**

От условието $U < U_1$ намираме:

$N > \frac{U_И}{U_1} = 3,75$ **(0,5 т)**

От двете неравенства следва, че гирляндът може да е съставен от 4, 5 или 6 светодиода. За посочване на някое от трите числа $\times 0,5 \text{ т}$ – общо **(1,5 т)**

в) При най-малкото възможно съпротивление $R$ през всеки от светодиодите тече максималния допустим ток $I_1 = 100 \text{ mA}$. **(0,5 т)**
Понеже диодите са свързани успоредно, през резистора тече ток:

$I_2 = 2I_1 = 200 \text{ mA}$. **(1,0 т)**

Напрежението върху диодите е съответно $U_1 = 3,2 \text{ V}$. **(0,5 т)**

Следователно напрежението върху резистора е:

$U_2 = U_И - U_1 = 8,8 \text{ V}$. **(1,0 т)**

Съпротивлението на резистора, при което през диодите тече максимален ток, е:

$R = \frac{U_2}{I_2} = \frac{8,8 \text{ V}}{0,2 \text{ A}} = 44 \text{ }\Omega$. **(1,0 т)**

(0,5 т за буквен израз за $R$ + 0,5 т за верен числен отговор)