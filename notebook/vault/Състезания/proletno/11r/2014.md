[[Състезания/proletno/11/2013|◂ 2013]] | [[Състезания/proletno/11/2014|условия]] | [[Състезания/proletno/11/2015| 2015 ▸]]

**Задача 1. Махало.**

а) От закона за запазване на механичната енергия следва, че $l \cos \alpha_0 = d + (l - d) \cos \beta$ \[1 т.\], където $\beta$ е ъгълът, който сключва долната част на нишката с вертикалата при крайно дясно положение на топчето (виж фиг. 1). Разстоянието $a$ между крайното ляво положение на топчето и крайното му дясно положение по време на неговото движение е равно на $a = l \sin \alpha_0 + (l - d) \sin \beta = l \sin \alpha_0 + \sqrt{l^2 \sin^2 \alpha_0 - 2ld(1 - \cos \alpha_0)} = 0,36\text{ m}$. \[1 т.\]

б) Използваме, че уравнението $l \cos \alpha = d + (l - d) \cos \beta$ при малки ъгли се превръща в $l \alpha^2 = (l - d) \beta^2$ \[0,5 т.\], откъдето се получава, че $\beta = \alpha \sqrt{l/(l - d)} = 2\alpha$. \[0,5 т.\]

в) Наляво от пирона топчето се люлее като математично махало с дължина на нишката $l$ и съответно период $T_0^L = 2\pi \sqrt{l/g}$, докато надясно от пирона се държи като математично махало с дължина на нишката $l - d$ и период $T_0^R = 2\pi \sqrt{(l - d)/g}$. \[0,5 т.\] Топчето извършва половин период отляво на пирона и половин период отдясно на пирона. \[0,5 т.\] Това означава, че периодът на малките трептения е $T = \frac{T_0^L}{2} + \frac{T_0^R}{2} = \pi \sqrt{l/g} + \pi \sqrt{(l - d)/g} = \frac{3\pi}{2} \sqrt{\frac{l}{g}} = 1,05\text{ s}$. \[1 т.\]

г) В този случай възстановяващата сила, която действа на топчето, когато то е наляво от пирона, има вида $F = -(mg \sin \alpha - kqQ \sin \gamma / r^2)$. \[1 т.\] Синусовата теорема ни дава връзката $\frac{\sin \alpha}{r} = \frac{\sin \gamma}{d}$. \[0,5 т.\] Следователно $F = -(mg - kqQd/r^3) \sin \alpha$. \[0,5 т.\] В приближение на малки ъгли имаме квазиеластична сила $F \approx -\left(mg - \frac{kqQd}{(l - d)^3}\right) \alpha$. \[0,5 т.\] Отместването от равновесното положение е приблизително $al$. \[0,5 т.\] Т.е. наляво от пирона махалото се държи като хармоничен осцилатор с период $T^L = 2\pi \sqrt{l/(g - \frac{kqQd}{m(l - d)^3})}$. \[0,5 т.\] Отдясно на пирона електричната сила е насочена по направление на нишката и съответно няма възстановяваща компонента, от което следва, че движението е като в предната подточка: $T^R = T_0^R = 2\pi \sqrt{(l - d)/g}$. \[0,5 т.\] Топчето отново извършва половин период отляво на пирона и половин период отдясно. За периода на малките трептения в този случай получаваме $T' = \frac{T^L}{2} + \frac{T^R}{2} = \pi \sqrt{l/(g - \frac{kqQd}{m(l - d)^3})} + \pi \sqrt{(l - d)/g} = 1,16\text{ s}$. \[1 т.\]

**Задача 2. Електрическа верига.**

а) Когато и двата ключа са отворени, след зареждането на кондензатора във веригата няма да тече никакъв ток. \[0,25 т.\] Следователно крайното напрежение на кондензатора ще е равно на електродвижещото напрежение: $\frac{q^{00}}{C} = \mathcal{E}$. \[0,25 т.\] Т.е. големината на електродвижещото напрежение е $\mathcal{E} = \frac{q^{00}}{C} = 4,5\text{ V}$. \[0,5 т.\]

б) В този случай няма да тече ток през горния ляв резистор. \[0,5 т.\] Показанието на амперметъра ще бъде $I^{OC} = \frac{\mathcal{E}}{R_2 + R_3 + r} = \frac{q^{00}}{C(R_2 + R_3 + r)} = 0,82\text{ A}$. \[1 т.\] Напрежението на кондензатора ще бъде равно на напрежението върху горния десен резистор. \[0,5 т.\] Съответно зарядът на кондензатора ще бъде $q^{OC} = CI^{OC}R_2 = \frac{q^{00}R_2}{R_2 + R_3 + r} = 3,3\ \mathrm{\mu C}$. \[1 т.\]

в) В този случай през долния резистор няма да тече ток \[0,5 т.\] и показанието на амперметъра ще бъде $I^{CO} = \frac{\mathcal{E}}{R_1 + R_2 + r} = \frac{q^{00}}{C(R_1 + R_2 + r)} = 1,29\text{ A}$. \[1 т.\] Кондензаторът ще има напрежение колкото напрежението върху горните два резистора \[0,5 т.\] и заряд $q^{CO} = CI^{CO}(R_1 + R_2) = \frac{q^{00}(R_1 + R_2)}{R_1 + R_2 + r} = 7,7\ \mathrm{\mu C}$. \[1 т.\]

г) В този случай през всички резистори ще тече ток. \[0,5 т.\] Токът през амперметъра ще е $I^{CC} = \frac{\mathcal{E}}{\frac{R_1 R_3}{R_1 + R_3} + R_2 + r} = 1,38\text{ A}$. \[1 т.\] Напрежението между клемите на кондензатора ще бъде равно на напрежението върху горния десен резистор. \[0,5 т.\] Съответно за заряда на кондензатора се получава $q^{CC} = CI^{CC}R_2 = \frac{q^{00}R_2}{\frac{R_1 R_3}{R_1 + R_3} + R_2 + r} = 5,5\ \mathrm{\mu C}$. \[1 т.\]

**Задача 3. Протон в магнитно поле.**

а) Траекторията на протона е изобразена на фиг. 3. \[1 т.\] Протонът се движи по полуокръжности с различни радиуси. \[1 т.\]

б) Непосредствено след началния момент протонът ще се движи по окръжност в горната област, като дължината на радиуса на окръжността $R_1$ следва от факта, че магнитната сила изпълнява ролята на центростремителна сила. \[0,5 т.\] Така $evB_1 = mv^2/R_1$. \[0,5 т.\] Получава се, че $x_1 = 2R_1 = \frac{2mv}{eB_1} = 2,1\text{ cm}$. \[1 т.\] След това протонът навлиза в долната област с непроменена големина на скоростта, перпендикулярна на границата, и отново описва полуокръжност с радиус $R_2 = \frac{mv}{eB_2}$. Координатата на втората пресечна точка е $x_2 = x_1 + 2R_2 = \frac{2mv}{e} (\frac{1}{B_1} + \frac{1}{B_2}) = 3,5\text{ cm}$. \[1 т.\]

в) Лесно се вижда, че протонът извършва периодично движение, от което следва, че търсената средна скорост е равна на средната скорост за един период. \[1 т.\] Т.е. $\bar{v}_x = x_2 / (\frac{\pi}{\omega_1} + \frac{\pi}{\omega_2})$, където $\omega_1 = eB_1/m$ и $\omega_2 = eB_2/m$ са съответните ъглови скорости на протона в двете области. \[1 т.\] След опростяване се получава, че $\bar{v}_x = \frac{2v}{\pi} = 6,4\text{ km/s}$. \[1 т.\]

г) В този случай в долната област протонът ще се движи наляво по $x$. \[1 т.\] Затова големината на средната скорост ще бъде $\bar{v}'_x = \frac{2mv}{e} (\frac{1}{B_1} - \frac{1}{B_2}) / (\frac{\pi}{\omega_1} + \frac{\pi}{\omega_2}) = \frac{2(B_2 - B_1)v}{\pi(B_1 + B_2)} = 1,3\text{ km/s}$. \[1 т.\]