[[Състезания/proletno/11/2012|◂ 2012]] | [[Състезания/proletno/11/2013|условия]] | [[Състезания/proletno/11/2014| 2014 ▸]]

**Задача 1. Светлини и сенки**

**А)** Нека топката се намира в т. $A$, нейната проекция върху $X$ – в т. $B$, а сянката – в т. $S$ по продължение на светлинния лъч, минаващ през $A$. Като вземем предвид, че $\angle ASB = \beta$, от правоъгълния триъгълник $ABS$ намираме:

$BS = AB \operatorname{cotg} \beta$

Понеже $x_S = OA + BS = x + BS$ и $AB = y$, получаваме:

(1) $x_S = x + y \operatorname{cotg} \beta$ \[1.0 т\]

**Б)** Законите за движение на топката в направление на координатните оси имат вида:

(2) $x(t) = v_0 \cos \alpha \cdot t$ \[0.5 т\]

(3) $y(t) = v_0 \sin \alpha \cdot t - \frac{gt^2}{2}$ \[0.5 т\]

Като заместим изразите за $x$ и $y$ в уравнение (1), намираме:

(4) $x_S(t) = v_0 (\cos \alpha + \sin \alpha \operatorname{cotg} \beta)t - \frac{g \operatorname{cotg} \beta \cdot t^2}{2}$ \[1.0 т\]

**В)** Като сравним уравнение (4) със закона за равноускорително движение:

(5) $x_S = v_{S0}t + \frac{a_S t^2}{2}$, \[0.5 т\]

намираме:

(6) $v_{S0} = v_0 (\cos \alpha + \sin \alpha \operatorname{cotg} \beta)$ \[0.5 т\]

(7) $a_S = -g \operatorname{cotg} \beta$ \[0.5 т\]

**Г)**

*(Графики на движението при $\alpha > \beta$ и $\alpha < \beta$)*

\[0.5 т\] \[0.5 т\]

Когато $\alpha > \beta$, максималното разстояние, на което се отдалечава сянката, се определя от пресечната точка с оста $X$ на лъча, който е допирателен към траекторията на топката. В този случай $L_S > L$. \[0.5 т\]

Когато $\alpha = \beta$, никой от лъчите не се допира до траекторията и $L_S = L$. \[0.5 т\]

**Д) 1)** $\alpha > \beta$

Както се вижда от чертежа, в този случай сянката отначало се отдалечава, докато достигне максималното разстояние $L_S$, след което започва да се връща, докато достигне точката на падане на топката. В момента, в който сянката достига максимално разстояние, нейната скорост $v_S$ е нула. Понеже при равнопроменливо движение:

(8) $v_S(t) = v_{S0} + a_S t = v_0 (\cos \alpha + \sin \alpha \operatorname{cotg} \beta) - g \operatorname{cotg} \beta \cdot t$, \[0.5 т\]

намираме момента $t_0$ на максимално отдалечаване:

(9) $t_0 = \frac{v_0 (\cos \alpha + \sin \alpha \operatorname{cotg} \beta)}{g \operatorname{cotg} \beta}$ \[0.5 т\]

и съответно от уравнение (4) – максималното разстояние:

(10) $L_S = x_S(t_0) = \frac{v_0^2 (\cos \alpha + \sin \alpha \operatorname{cotg} \beta)^2}{2g \operatorname{cotg} \beta} = \frac{v_0^2 \sin^2(\alpha + \beta)}{g \sin(2\beta)}$. \[1.0 т\]

**2)** $\alpha < \beta$

В този случай е нужно да намерим момента $t_1$, в който топката пада, т.е. $y = 0$. От уравнение (3) намираме:

(11) $t_1 = \frac{2v_0 \sin \alpha}{g}$. \[0.5 т\]

Понеже $L_S = L$, можем да заместим $t_1$ както в уравнение (2), така и в уравнение (4). Резултатът е един и същ:

(12) $L_S = x_S(t_1) = x(t_1) = \frac{2v_0^2 \sin \alpha \cos \alpha}{g} = \frac{v_0^2 \sin(2\alpha)}{g}$ \[1.0 т\]

**Задача 2. Сили на опън**

**А)** Въвеждаме координатна система, както е показано на чертежа. За чертеж с правилно означени посоки на силите \[1.5 т\]

**Б)** От условието за равновесие по двете оси намираме:

по $X$: $T_2 \sin \beta - T_1 \sin \alpha = 0$; \[0.5 т\]

по $Y$: $T_1 \cos \alpha + T_2 \cos \beta - mg = 0$ \[0.5 т\]

От двете уравнения намираме:

$T_1 = \frac{mg \sin \beta}{\sin \beta \cos \alpha + \cos \beta \sin \alpha}$ \[0.5 т\]

$T_2 = \frac{mg \sin \alpha}{\sin \beta \cos \alpha + \cos \beta \sin \alpha}$ \[0.5 т\]

Като вземем предвид конкретните стойности на ъглите, пресмятаме:

$T_1 = \frac{2mg}{\sqrt{3} + 1} \approx 7,3 \text{ N}$ \[0.5 т\]

$T_2 = \frac{\sqrt{2}mg}{\sqrt{3} + 1} \approx 5,2 \text{ N}$ \[0.5 т\]

**В)** След като нишката 2 е прерязана, топчето започва да се движи по окръжност. Началната му скорост е нула, откъдето следва, че в този момент нормалното му ускорение също е нула. Следователно в началния момент ускорението на топчето е тангенциално – насочено перпендикулярно на нишката.

За чертеж с правилно означени посоки на силите и на ускорението \[1.0 т\]

От II принцип на Нютон: $m\vec{a} = m\vec{g} + \vec{T}$ получаваме две уравнения –

в направление на нишката: $mg \cos \alpha - T = 0$ \[0.5 т\]

и перпендикулярно на нишката: $ma = mg \sin \alpha$ \[0.5 т\]

от които намираме:

$a = g \sin \alpha = 5,0 \text{ m/s}^2$ \[0.5 т\]

$T = mg \cos \alpha \approx 8,7 \text{ N}$ \[0.5 т\]

**Г)** В момента, когато нишката достига вертикално положение, топчето има само нормално ускорение. На фигурата са показани посоките на силите, които действат на топчето в този момент.

За чертеж с правилно означени посоки на ускорението и силите \[1.0 т\]

От II принцип на Нютон получаваме по посока на нишката:

$\frac{mv^2}{l} = T - mg$. \[0.5 т\]

От закона за запазване на механичната енергия имаме:

$\frac{mv^2}{2} = mgh = mgl(1 - \cos \alpha)$. \[0.5 т\]

Така намираме: $2mg(1 - \cos \alpha) = T - mg$

или: $T = mg(3 - 2\cos \alpha) \approx 12,7 \text{ N}$ \[0.5 т\]

**Задача 3. Еквивалентно съпротивление**

**А)** Ако извием краищата $A$ и $B$ на еквивалентната схема, както е показано с пунктирани линии, ще получим изходната схема. Еквивалентното ѝ съпротивление е:

$R_e = R + \left( \frac{1}{R} + \frac{1}{R} \right)^{-1} = \frac{3}{2}R$ \[1.0 т\]

**(Чертеж на схемата)** \[1.0 т\]

**Б)** В показаната схема точките $O_1, O_2$ и $O_3$ имат еднакви потенциали, защото се намират върху оста на симетрия на веригата. \[1.0 т\]

Следователно токовете и напреженията върху резисторите няма да се променят, ако трите точки бъдат свързани в една обща точка – $O$, както в изходната схема. Еквивалентното съпротивление на веригата се получава чрез пресмятане на еквивалентните съпротивления на трите успоредно свързани клона:

$R_1 = R_3 = R + R + \left( \frac{1}{2R} + \frac{1}{R} \right)^{-1} = \frac{8}{3}R$ \[0.5 т\]

$R_2 = 2R$ \[0.5 т\]

$R_e = \left( \frac{1}{R_1} + \frac{1}{R_2} + \frac{1}{R_3} \right)^{-1} = \frac{4}{5}R$ \[1.0 т\]

**В)** Точките $C$ и $D$ имат еднакви потенциали, защото лежат върху равнина на симетрия, минаваща през страната $AB$. \[1.0 т\]

Следователно през резистора $CD$ не тече ток и той може да бъде махнат от схемата, без да промени напреженията и токовете върху останалите резистори. Схемата е еквивалентна на дадената. Както в предишната задача, пресмятаме съпротивленията на трите успоредно свързани клона:

$R_1 = R_3 = 2R$ \[0.5 т\]

$R_2 = R$ \[0.5 т\]

и тяхното еквивалентно съпротивление:

$R_e = \left( \frac{1}{R_1} + \frac{1}{R_2} + \frac{1}{R_3} \right)^{-1} = \frac{1}{2}R$ \[1.0 т\]