[[Състезания/proletno/st/2014|◂ 2014]] | [[Състезания/proletno/st-r/2015|решения]] | [[Състезания/proletno/st/2016| 2016 ▸]]

**Задача 1. Падаща стълба.**

Еднородна стълба с маса m и дължина 2l е подпряна на хоризонтален под и вертикална стена. Триене няма. Земното ускорение е g. Първоначално стълбата е в покой и сключва начален ъгъл $\beta$ с пода. След като се освобождава, тя започва да пада.

а) Каква е траекторията на движение на центъра на масата на стълбата, докато двата й края опират съответно в пода и стената? \[1 т.\]

б) Намерете зависимостта на ъгловата скорост $\omega$ на стълбата от ъгъла $\alpha$, който сключва стълбата с пода по време на падането й (докато двата й края опират съответно в пода и стената). \[3 т.\]

в) Намерете зависимостта на ъгловото ускорение $\varepsilon$ на стълбата от ъгъла $\alpha$, който сключва стълбата с пода по време на падането й (докато двата й края опират съответно в пода и стената). \[1 т.\]

г) Изчислете ъгъла $\gamma$ между стълбата и пода, при който горният край на стълбата ще се отлепи от стената. \[3 т.\]

д) Изчислете силата на реакция на опората $R_1$, действаща на стълбата от страна на пода, в момента когато горният край на стълбата ще се отлепи от стената. \[2 т.\]

*Упътване:* Инерчният момент на еднородна пръчка с маса $m$ и дължина $l$ около ос на въртене, перпендикулярна на пръчката и минаваща през центъра на масата й, е $\frac{1}{12} ml^2$

**Задача 2. Две независими подзадачи.**

**А. Цикъл на Джаул.**

Топлинна машина работи по цикъла на Джаул (наричан също така цикъл на Брайтън), състоящ се от две изобари \[при налягане $p_1$ и $p_2$ ($p_2 > p_1$)\] и две адиабати. Работният газ е въздух (съставен само от нетрептящи двуатомни молекули кислород и азот).

a) Нарисувайте цикъла на p-V диаграма и въведете необходимите означения (за наляганията, обемите и температурите в четирите специални точки от цикъла). \[0.5 т.\\]

б) Изразете коефициента на полезно действие $\eta$ на тази топлинна машина чрез $p_1$, $p_2$ и показателя на адиабатата $\gamma = \frac{C_p}{C_V}$, където $C_p$ и $C_V$ са съответно топлинните капацитети на газа при постоянно налягане и постоянен обем. \[4 т.\]

в) Изчислете стойността на $\eta$ при $\frac{p_2}{p_1} = 15$. \[0.5 т.\\]

**Б. Атмосферно налягане в шахта.**

Хипотетична еднородна твърда планета има радиус $r_0$. Ускорението на свободно падане на повърхността й е $g_0$. Тя има атмосфера, съставена от молекули на идеален газ с молекулна маса $\mu$. Атмосферното налягане на повърхността на планетата е $p_0$. Планетата и атмосферата имат температура $T$. В планетата е изкопана вертикална шахта до нейния център.

а) Получете формула за ускорението на свободно падане $g(r)$ в шахтата на разстояние $r$ от центъра на планетата ($r < r_0$). \[0.5 т.\\]

б) Получете формула за атмосферното налягане $p(r)$ в шахтата на разстояние $r$
от центъра на планетата ($r < r_0$). \[4 т.\]

в) Изчислете атмосферното налягане в шахтата на дълбочина $h = 10$ km от повърхността на планетата и в нейния център ($h = r_0$) при следните стойности на величините: $r_0 = 6400$ km, $g_0 = 9,8 \mathrm{\ m/s^2}$, $\mu = 29$ g/mol, $p_0 = 1,0.10^5 \mathrm{\ Pa}$, $T$ = 300 K. Универсалната газова константа е $R = 8,3$ J/mol.K. \[0.5 т.\\]

**Задача 3. Две независими подзадачи.**

**А. Плазмена честота.**

В среди, съдържащи свободни електрони (например газова плазма, метали), се наблюдават свободни трептения на тези електрони при честота $\nu_{pl}$, наречена електронна плазмена честота. Тя е важна характеристика на такива среди, защото те напълно отразяват електромагнитните вълни с честота $\nu < \nu_{pl}$ и са прозрачни за (могат да се разпространяват в тях) електромагнитни вълни с честота $\nu > \nu_{pl}$.

а) Разгледайте следния модел: електронеутрален слой със сечение квадрат с ръб $ L$ и дебелина $l$ ($l \ll L$) е запълнен с равномерно разпределени неподвижни положителни заряди и свободни електрони с концентрация $n$. Зарядът на електрона е $е$, а масата му е me. Намерете плазмената честота $\nu_{pl}$ като честотата на хармонични трептения на облакът-слой от свободни електрони, отклонен леко в посока на размера l спрямо неподвижния положително зареден слой. \[3 т.\]

б) Изчислете критичната дължина на вълната $\lambda_{кр}$, за която електромагнитни вълни с дължина на вълната $\lambda > \lambda_{кр}$ се отразяват от йоносферата на Земята (с такива вълни са се осъществили първите междуконтинентални радиовръзки). Максималната концентрация на свободни електрони в йоносферата е $n = 10^6\ \mathrm{cm^{-3}}$. Зарядът на електрона е $е = 1,60.10^{-19} \mathrm{\ C}$, а масата му е $m_e = 9,11.10^{-31} \mathrm{\ kg}$. Диелектричната проницаемост на вакуума е $\varepsilon_0 = 8,85.10^{-12} \mathrm{\ F/m}$. Скоростта на светлината във вакуум е $c = 3,00.10^8 m/s$. \[1 т.\]

в) Изчислете минималната енергия $E_{\min}$ (в eV) на фотони, за които металът алуминий е прозрачен. Плътността на алуминия е $\rho = 2,70.10^3\ \mathrm{kg/m^3}$, a атомната му маса е $A = 27,0$. Приемете, че йоните алуминий в кристалната решетка имат заряд $q_{Al} = +3e$. Константата на Планк е $h = 6,63.10^{-34} \mathrm{\ J.s}$, а единицата за атомна маса е $u = 1,66.10^{-27} \mathrm{\ kg}$. \[1 т.\]

**Б. Нютонови пръстени.**

а) Плоскоизпъкнала стъклена сферична леща (с радиус на кривината на сферичната повърхност $R = 20 \mathrm{\ m}$) е допряна с изпъкналата си стена до плоскопаралелна стъклена пластинка (плоската стена на лещата е успоредна на пластинката). Показателят на пречупване на стъклото е $nст = 1,500$, а на въздуха $nв = 1,000$. Диаметърът на лещата е $D = 10,0 \mathrm{\ cm}$. Лещата е осветена с успореден сноп квазимонохроматична светлина, падащ вертикално, перпендикулярно на плоската й стена. Източникът на светлина е газоразрядна лампа, чийто стъклен балон е пълен с натриеви пари при ниско налягане. Може да се приеме, че спектърът на излъчената от лампата светлина съдържа две еднакви по интензивност и много близки по дължина на вълната спектрални линии с дължини на вълната съответно $\lambda_{ср} - \frac{\Delta\lambda}{2}$ и $\lambda_{ср} + \frac{\Delta\lambda}{2}$ ($\Delta\lambda \ll \lambda_{ср}$). В обратно (вертикално) отразената светлина се наблюдават концентрични светли и тъмни пръстени (Нютонови пръстени), резултат от двулъчевата интерференция на отразените от долната стена на лещата и от горната стена на пластинката лъчи. Получете формула за радиуса $r_k$ на $k$-тия светъл пръстен. \[2 т.\]

б) С помощта на прецизен механизъм лещата започва да се премества бавно вертикално, отдалечавайки се от лещата. Наблюдава се "придвижване" на Нютоновите пръстени към центъра на лещата и "изчезването" им там. Измерено е, че "изчезват" $N = 300$ светли пръстена при преместването на лещата на разстояние $d = 88,4 \mathrm{\ \mu m}$. Изчислете
$\lambda_{ср}$. \[1 т.\]

в) Също така се забелязва, че при отдалечаването на лещата контрастът на интерференчната картина първоначално намалява, послe отново се усилва, отново намалява, отново се усилва и т.н. Измерено е, че преместването на лещата между две съседни положения с минимален контраст е $L = 289,4 \mathrm{\ \mu m}$. Изчислете $\Delta\lambda$. \[2 т.\]
