[[Състезания/proletno/st/2018|◂ 2018]] | [[Състезания/proletno/st-r/2019|решения]] | [[Състезания/proletno/st/2021| 2021 ▸]]

**Задача 1.** Точков заряд с големина $q$ се движи с ускорение $a$, в следствие на което излъчва електромагнитна вълна с мощност на енергията:
$$P = \frac{q^2 a^2}{6\pi\epsilon_0 c^3}$$
където $\epsilon_0$ е диелектричната проницаемост на вакуума, а $c$ е скоростта на светлината във вакуум. Това е така наречената формула на Лармор за пълната мощност, излъчена от ускоряващ се (не релативистки) точков заряд.

**1.1.** След откриването на електрона от Томсън през 1897 г., той предлага модел на атома, в който електроните се движат в еднородно заредено вещество с такъв положителен заряд, че атомът остава електронеутрален.

Разгледайте атом (в модела на Томсън), за който положително зареденото
вещество е кълбо с радиус $r_0$, а единственият електрон в него, в момента $t = 0$, е "закрепен" неподвижно на повърхността на кълбото.

**1.1.1.** Определете вида на движението на електрона, след като бъде "освободен". Запишете закона за движението му $x = x(t)$. **(2 т.)**

**1.1.2.** Използвайте формулата на Лармор и пресметнете средната мощност $<P>$, която излъчва електронът, за характерно за системата време $t_0$. Изберете време $t_0 \neq 0$, което да улесни пресмятанията, обосновете отговора си. **(2.5 т.)**

**1.2.** Скоро след откритието на Томсън са направени опити, които показват, че неговият модел на атома е грешен. На базата на тези опити Ръдърфорд предлага така наречения "планетарен модел", в който електроните обикалят около положително заредено ядро, подобно на планетите, обикалящи около Слънцето. В рамките на този модел, разгледайте електрон, който се движи по кръгова орбита с радиус $r$ около неподвижен протон.

**1.2.1.** Без да отчитате излъчването на електрона получете изрази за пълната енергия $E(r)$ и ускорението $a(r)$ на електрона като функции на радиуса $r$. **(1.5 т.)**

**1.2.2.** Използвайте формулата на Лармор, за да определите загубата на енергия Eз за един период на електрона. (0.5 т.)

**1.2.3.** Пресметнете времето на живот $t_\text{ж}$ на такъв атом, ако знаете, че през цялото време електронът обикаля на орбита, която с добро приближение може да се счита за кръгова. В началния момент радиусът на орбитата е $r_0 = 5.3 \times 10^{-11}\ \mathrm{m}$. **(3 т.)**

**1.2.4.** Формулата на Лармор е вярна за нерелативистки скорости. Пресметнете радиуса на орбитата, при която скоростта на електрона става $0.1c$. Как ще обясните нарастването на кинетичната енергия, при положение, че електронът излъчва? **(0.5 т.)**

***Полезни константи:*** $\epsilon_0 = 8.85 \times 10^{-12}\ \mathrm{F/m}$, $c = 3 \times 10^8\ \mathrm{m/s}$, $e = 1.6 \times 10^{-19}\ \mathrm{C}$, $m_e = 9.1 \times 10^{-31}\ \mathrm{kg}$.

**Задача 2.**

При движение на тяло във флуид с пренебрежимо малък вискозитет, върху тялото действа сила на съпротивление, която се дава с израза:
$$f_C = \frac{1}{2} C_D\rho Sv^2$$
където $C_D$ е безразмерен коефициент, който зависи от формата на тялото и се нарича, коефициент на челно съпротивление. $\rho$ е плътността на флуида, $S$ e площта на проекцията на тялото в равнина, перпендикулярна на скоростта му $v$.

Футболна топка е изритана вертикално нагоре с начална скорост $v_0 = 20 m/s$. След като пада на земната повърхност (твърда бетонова площадка) топката отново отскача вертикално нагоре. Приемете че ударът е идеално еластичен, както и че дебелината на стената на топката е пренебрежимо малка.

Топката има маса $M = 450\ \mathrm{g}$, радиус $r_0 = 10.8\ \mathrm{cm}$ и е напомпана до налягане $\Delta p_0 = 0.6\ \mathrm{bar}$. Температурата и налягането на околната среда са съответно $t_0 = 27\ \mathrm{^\circ C}$ и $p_0 = 1000\ \mathrm{hPa}$.

**2.1.** Пресметнете максималната височина $h_{\max}$, на която се издига топката, след като е изритана. При пресмятанията отчитайте съпротивлението на въздуха. **(4 т.)**

**2.2.** Оценете максималната температура $T_{\max}$ на въздуха в топката по време на удара в бетоновата площадка. **(3.5 т.)**

**2.3.** Оценете времето на удара $\tau$ на топката в площадката. Приемете че налягането в топката остава постоянно по време на удара, както и че между топката и площадката остава тънък слой въздух. **(2.5 т.)**

***Полезни константи:*** Моларна маса на кислорода $\mu_O = 16\ \mathrm{g/mol}$, моларна маса на азота $\mu_N = 14\ \mathrm{g/mol}$, считайте, че въздухът е съставен от 21 vol.\% O$_2$ и 79 vol.\% N$_2$, специфичен топлинен капацитет на въздуха при постоянен обем $c_V = 718\ \mathrm{J/(kg.K)}$, универсална газова константа $R = 8.314\ \mathrm{J/(mol.K)}$, коефициентът на челно съпротивление на топката е $C_D = 0.42$, земното ускорение е $g = 9.8\ \mathrm{m/s^2}$, $1\ \mathrm{bar} = 1 \times 10^5\ \mathrm{Pa}$.

**Задача 3**

![](Resources/2019pr_1.png)

Затворен цилиндър е разделен на две части от подвижно бутало. Във всяка от частите има по един мол двуатомен газ. Околната стена на цилиндъра, лявата му основа, както и буталото са направени от топлоизолиращ материал. Дясната основа на цилиндъра е топлопроводяща (виж фигурата). Обемите на лявата и дясната части са съответно $V_1$ и $V_2$. Газът в дясната част се нагрява много бавно и буталото се премества. Приемете че газът има пет степени на свобода ($i = 5$), както и че буталото се движи без триене.

**3.1.** Изразете топлинните капацитети $C_1$ и $C_2$ на газа в двете части на цилиндъра при този процес чрез обемите $V_1$ и $V_2$. **(6.5 т.)**

**3.2.** Разгледайте случай, в който и лявата основа на цилиндъра е топлопроводяща, всичко друго остава същото като в 3.1. Определете топлинните капацитети $C_1$ и $C_2$, като отново ги изразите чрез $V_1$ и $V_2$. **(3.5 т.)**

***Полезни формули:*** (за всички задачи)

$\displaystyle \frac{dy}{dt} = \frac{dy}{dx}\frac{dx}{dt}$, $\displaystyle \int x^n dx = \frac{x^{n+1}}{n+1} + C$, $\displaystyle \int \frac{1}{x} dx = \ln x + C$, $\displaystyle \int_{a}^{b} f(x)dx = F(x) |_a^b = F(b) - F(a)$

