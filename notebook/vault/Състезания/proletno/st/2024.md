[[Състезания/proletno/st/2023|◂ 2023]] | [[Състезания/proletno/st-r/2024|решения]] | [[Състезания/proletno/st/2025| 2025 ▸]]

![](Resources/2024.svg)

Задача 1. От "П" към "М".

Две тела, всяко с маса $m$, са вързани на краищата на достатъчно дълга неразтеглива нишка с пренебрежима маса. Нишката е преметната през две макари с пренебрежима маса, така че да образува буквата "П". Разстоянието между макарите е $2d$. В средата на нишката е фиксирано трето тяло със същата маса $m$. Земното ускорение е $g$.

а) При какъв ъгъл $\alpha$, ако системата е в покой, е в равновесие (нишката има форма на буквата "М"). \[0.2 т.\] 

б) Ако първоначално системата е била в покой и нишката е имала формата на буквата "П", какво ще бъде максималното вертикално пропадане $L$ на средното (централно) тяло. \[0.5 т.\] 

в) Каква ще бъде скоростта $\nu_{\text{рав}}$ на средното тяло, когато минава през точката си на равновесие? \[1.6 т.\] 

г) Каква ще бъде максималната скорост $\nu_{\text{max}}$ на средното тяло при неговото движение и при какво пропадане $H$ се достига? Резултатите в това подусловие получете числено (таблично или графично) с точност около процент (т.е. числовите коефициенти в получените формули). \[2.1 т.\] 

д) Нека средното тяло леко е отклонено вертикално от положението си на равновесие. Получете формула за честотата $\nu_v$ на малки вертикални трептения на системата. \[2.5 т.\] 

е) Нека средното тяло леко е отклонено хоризонтално от положението си на равновесие. Получете формула за честотата $\nu_h$ на малки хоризонтални трептения на средното тяло. \[2.5 т.\] 

ж) Изчислете отношението на честотите $\nu_v / \nu_h$. \[0.2 т.\] 

з) Ако средното тяло тръгне от положението си на равновесие с малка скорост в произволна посока, какво ще бъде неговото движение? Опишете качествено неговата траектория. \[0.4 т.\] 

Полезна математика: 

$$\sqrt{1 + x + x^2} \approx 1 + \frac{1}{2}x + \frac{3}{8}x^2, \text{ когато } |x| \ll 1.$$

$$\sqrt{1 + \frac{3}{2}x + \frac{3}{4}x^2} \approx 1 + \frac{3}{4}x + \frac{3}{32}x^2, \text{ когато } |x| \ll 1.$$

Задача 2. Реален газ

В модела на идеалния газ се пренебрегва размера на частиците в газа и взаимодействията между тях. Едно по-добро описание на реалните газове е да се отчете по възможно най-простия начин размера на частиците и взаимодействията между тях. Това води до модификация на уравнението на идеалния газ $pV = RT$ (за един mol) като в него се вмъкват допълнителни членове и емпирични константи (зависещи от химичната природа на газа). Един възможен вариант е т.нар. уравнение на Ван-дер-Ваале. За един mol то изглежда така:

$$\left(p + \frac{a}{v^2}\right)(V - b) = RT.$$

Константата $a$ отчита привличането между частиците на газа, а константата $b$ отчита техния краен обем.

а) Напишете уравнението на Ван-дер-Ваале за $n$ мола газ. \[0.5 т.\]

Веществата могат да съществуват в различни агрегатни състояния. Известно е, че температурата на кипене на всяко вещество нараства с нарастване на налягането. Тъй като плътността на течностите намалява с увеличаване на температурата, а плътността на наситените пари на всяко вещество нараства с увеличаване на температурата, то може да се направи извода, че съществува температура $T_c$, наречена критична, при която плътностите на течната и газовата фаза ще се изравнят и те ще станат неразличими. Налягането $p_c$ на газа при тези условия се нарича критично, а обемът $V_c$ на един мол при тези условия - критичен. Над тази критична температура $T_c$ не може да се наблюдава фазов преход течност-газ.

Оказва се, че с помощта на уравнението на Ван-дер-Ваалс може се изчислят тези критични параметри. Ако се чертаят изотерми, получени с уравнението на Ван-дер-Ваалс на $p-V$ диаграма, за температури над критичната, изотермата е монотонно намаляваща крива, за температури под критичната, изотермата има минимум и максимум (които нямат физичен смисъл и в тази задача не са важни), а при критичната температура $T_c$ изотермата има инфлексна точка (с координати $p_c$ и $V_c$), в която допирателната е хоризонтална (виж фигурата).

б) Използвайки уравнението на Ван-дер-Ваалс, изразете $T_c$, $p_c$ и $V_c$ чрез двата емпирични параметри $a$ и $b$ и универсалната газова константа $R$. \[3 т.\]

в) За газ от азотни молекули ($N_2$), $a = 0.137 \, \text{N} \cdot \text{m}^4/\text{mol}^2$ и $b = 3.87 \times 10^{-5} \, \text{m}^3/\text{mol}$. Изчислете стойностите на $T_c$, $p_c$ и $V_c$ за този газ. Универсалната газова константа е $R = 8.314 \, \text{J/mol} \cdot \text{K}$. \[1.5 т.\]

г) Газ азот ($N_2$) с маса $m = 10.0 \, \text{kg}$ и моларна маса $\mu = 28.01 \times 10^{-3} \, \text{kg/mol}$ е поставен в стоманена бутилка с обем $V = 50.0 \, \text{l}$ (литра) при стайна температура $T = 300 \, \text{K}$. Изчислете налягането на газа в бутилката по два начина: 1. предполагайки, че е идеален газ и 2. предполагайки, че е Ван-дер-Ваалсов газ. \[1.5 т.\]

д) Ако се въведат безразмерни променливи за налягане, температура и обем по следния начин: $\pi = \frac{p}{p_c}$, $\tau = \frac{T}{T_c}$ и $\phi = \frac{V}{V_c}$, получете уравнението на Ван-дер-Ваалс за безразмерните променливи $\pi$, $\tau$ и $\phi$. В него освен променливите трябва да има само числа (т.е. оказва се, че в тези променливи уравнението е "универсално" и не зависи от химичната природа на газа). \[1.5 т.\]

е) Газ азот ($N_2$) с моларна маса $\mu = 28.01 \times 10^{-3} \, \text{kg/mol}$ се намира при стайно налягане $p = 1.00 \times 10^5 \, \text{Pa}$ и стайна температура $T = 300 \, \text{K}$. Изчислете плътността $\rho$ на газа по два начина: 1. предполагайки, че е идеален газ и 2. предполагайки, че е Ван-дер-Ваалсов газ. За втория случай получете резултата числено (таблично или графично) с точност около процент. \[2 т.\]

Задача 3. Мултивибратор.

а) Кондензатор, предварително зареден до напрежение $U_0$, и резистор със съпротивление $R$ са свързани последователно към батерия с електродвижещо напрежение $E$. Отрицателно заредената плоча на кондензатора е свързана към положителния полюс на батерията. Получете как зависи напрежението $U(t)$ на кондензатора от времето. Предположете, че това напрежение зависи от времето така: $U(t) = A + Be^{\alpha t}$. В кой момент време $t_0$ кондензаторът е напълно разреден? \[1.5 т.\]

Операционен усилвател (ОУ) се нарича интегрална схема (чип) с няколко извода (минимум 5, виж фигурата). Два от тях са за захранване (с положително $V_S^+$ и отрицателно $V_S^-$ напрежение) и нататък няма да ни интересуват и няма да се чертаят. Има два входа "положителен" $V^+$ и "отрицателен" $V^-$ и един изход $V_{\text{out}}$. Схемата работи така, че изходното напрежение ($V_{\text{out}}$, спрямо "маса") е пропорционално на входното напрежение между двата входа: $V_{\text{out}} = G(V^+ - V^-)$, като "коефициентът на усилване" може да се приеме, че е безкрайно голям (реално е $10^5$ или по-голям). Това води до факта, че когато $V^+ \neq V^-$, $V_{\text{out}} = +V_{\text{max}}$ (когато $V^+ > V^-$) или $V_{\text{out}} = -V_{\text{max}}$ (когато $V^+ < V^-$). $V_{\text{max}}$ е характерно максимално напрежение (близко по стойност до $V_S^+$) за даден тип ОУ. Също така може да се приеме, че когато $V_{\text{out}} < |V_{\text{max}}|$, то $V^+ \approx V^-$. Входното съпротивление на схемата (между $V^+$ и $V^-$) е много голямо, така че входовете на схемата не консумират ток. Също така може да се приеме, че изходното съпротивление на схемата е пренебрежимо (т.е. $V_{\text{out}}$ не зависи от тока, който се консумира от изхода).

б) Дадена е следната схема на "неинвертиращ усилвател". Оказва се, че $V_{\text{out}} = A \cdot V_{\text{in}}$, където $A$ е число - коефициентът на усилване на схемата. Изразете $A$ чрез стойностите на резисторите $R_f$ и $R_g$. \[1.5 т.\]

в) Мултивибраторът е схема, която генерира периодично напрежение. Вдясно е дадена схема на мултивибратор, използващ ОУ. Предположете, че при първоначалното пускане (в момента $t = 0$) на захранването на схемата кондензаторът с капацитет $C$ е напълно разреден и че изходното напрежение $V_o$ (в т. $c$) веднага става положително. Максимално възможната стойност на $V_o$ е $|V_o| = V_m$. Мултивибраторът започва да генерира променливо (импулсно) напрежение. Намерете периода $T$ на това импулсно напрежение (в т. $c$). Начертайте на една и съща графика времевите зависимости на напрежението на изхода на мултивибратора $V_o(t)$ и напрежението на кондензатора $V_c(t)$. Нарисувайте точно формата на графиките и отбележете стойностите на техните характерни точки. \[7 т.\]

