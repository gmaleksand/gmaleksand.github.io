![](Resources/2025.svg)
Задача 1. Чаша със сламка

Тънка сламка с маса $m$ и дължина $2L$ се поставя в тежка неподвижна чаша, чиято вътрешност има форма на полусфера с радиус $R$. Земното ускорение е $g$. Триене няма.

а) Ако сламката е в равновесие като това, показано на фигурата, получете как зависи ъгълът $\alpha$ от отношението $L/R$. \[2.5 т.\]

б) В какъв интервал от стойности на $L/R$ това равновесие (наклонена сламка, подпряна на ръба на чашата) е възможно? \[2.5 т.\]

в) При това равновесие на какъв интервал от стойности принадлежи ъгълът $\alpha$? При какви стойности на $L/R$ той има минимална и максимална стойност? \[1.5 т.\]

г) Когато $\frac{L}{R} < 1$, е възможно равновесно положение, при което сламката се намира изцяло вътре в чашата и е хоризонтална. Намерете периода на малки трептения на сламката около това равновесно положение. Намерете как този период зависи от отношението $\frac{L}{R}$ в граничните случаи. \[3.5 т.\]

*Инерчен момент на пръчка с маса $m$ и дължина $l$ около ос, перпендикулярна на пръчката и минаваща през центъра на масата, е $I = \frac{1}{12} m l^2$.*

Задача 2. Кондензатори

а) Всяка от двете схеми вдясно съдържа по три кондензатора. Свързването в лявата схема се нарича "триъгълник", а в дясната - "звезда". Ако знаете капацитетите на кондензаторите в лявата схема и двете схеми имат един и същ еквивалентен капацитет за всяка от двойките точки $A$ и $B$, $B$ и $C$, $C$ и $A$, изразете капацитетите на кондензаторите в дясната схема чрез тези в лявата, т.е. получете формулите $C_A = f(C_{AB}, C_{BC}, C_{AC})$, $C_B = f(C_{AB}, C_{BC}, C_{AC})$ и $C_C = f(C_{AB}, C_{BC}, C_{AC})$. \[4 т.\]

б) Получете еквивалентния капацитет $C_{DE}$ между точките $D$ и $E$ на схемата вдясно. Стойностите на капацитетите на петте кондензатора са дадени на фигурата. Числовият множител в резултата да е обикновена дроб. \[6 т.\]

**Задача 3. Огледала** (две независими подзадачи)

*Първа подзадача*
Вдлъбнато и изпъкнало огледало с един и същ радиус на кривина $R$ имат обща оптична ос и се намират на разстояние $2R$ едно от друго.

а) На какво разстояние $s$ от вдлъбнатото огледало трябва да се постави източник на светлина, така че след отражение първо от вдлъбнатото, а след това от изпъкналото огледало, образът да има същото положение по оптичната ос като източника? \[3 т.\]

б) Какво ще е отношението $k$ на големините на образа и източника? Как ще е ориентиран източникът спрямо образа? \[3 т.\]

*Втора подзадача*
Вдлъбнато и изпъкнало огледало с един и същ радиус на кривина 40 cm имат обща оптична ос и се намират на разстояние 40 cm едно от друго. Източник с големина 2 cm е поставен на разстояние 28 cm от вдлъбнатото огледало. Тази задача може да се решава изцяло числено.

в) Къде ще се намира образът на този източник, получен след последователни отражения от вдлъбнатото и изпъкналото огледало? Какъв ще бъде (действителен/недействителен, прав/обърнат, умален/уголемен)? Изчислете големината на този образ. \[4 т.\]


