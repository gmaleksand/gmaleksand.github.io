![](Resources/2023.svg)

**Задача 1. Търкалящо се тяло по наклонена равнина.**

Тяло с осева симетрия (цилиндър, кълбо и т.н.) има маса $m$, радиус $r$ и инерчен момент $I = kmr^2$ (спрямо ос, минаваща през центъра на масата му и перпендикулярна на чертежа, $k$ е известно число) се поставя върху наклонена равнина, сключваща ъгъл $\alpha$ с хоризонта. Началната му скорост е нула, а началната му ъглова скорост е $\omega_0$ (в посоката, показана на чертежа). Земното ускорение е $g$. Коефициентът на триене при хлъзгане между тялото и наклонената равнина е $\mu$. Тялото тръгва нагоре.

*Изразявайте всички отговори чрез параметъра $n = \frac{\mu}{\tan \alpha}$. Също така не рандонализирайте (в математическия смисъл на думата) отговорите, а ги представяйте във вид, съдържащ параметри на най-малко места и най-лесен за проверка в частни случаи или при изчисления!}

a) При какви стойности на коефициента на триене $\mu$ тялото ще тръгне нагоре. \[0.5 т.\]

б) С какво ускорение $a_{\text{хл}}$ ще се движи тялото, докато има хлъзгане? \[0.5 т.\]

в) Колко време $t_{\text{хл}}$ ще се движи тялото с хлъзгане? \[2.0 т.\]

г) Колко ще е скоростта $v_{\text{хл}}$ в момента, когато хлъзгането изчезне и тялото започне да се търкаля без хлъзгане? \[0.5 т.\]

д) Какъв път $l$ ще измине тялото, докато се хлъзга? \[0.5 т.\]

е) При каква стойност на параметъра $n$ пътят $l$ ще бъде максимален? \[1.5 т.\] Получете израз за този максимален път $l_{\text{max}}$. \[1.0 т.\]

ж) Какъв допълнителен път $L$ ще измине тялото нагоре без хлъзгане, преди да се върне обратно надолу? \[1.5 т.\]

з) С какво ускорение $a_{\text{безхл}}$ ще се движи тялото, докато изминава пътя $L$? \[0.5 т.\]

и) Колко е отношението $\frac{E_{\text{кр}}}{E_0}$ на крайната (когато тя престане да се променя) механична енергия $E_{\text{кр}}$ и началната механична енергия $E_0$? При каква стойност на $n$ това отношение ще бъде максимално? \[1.5 т.\]

**Задача 2. Рентгенова прахова дифрактометрия.**

Подредбата на атомите в твърдите тела може да се изследва с дифракция на рентгенови лъчи (тъй като тяхната дължина на вълната е сравнима с разстоянията между атомите). Транслационната симетрия на един кристал се описва с три вектора на транслация $\mathbf{a}, \mathbf{b}, \mathbf{c}$ (нележащи в една равнина). Така, ако в точка с радиус-вектор $\mathbf{r}_0$ се намира атом, то в точка $\mathbf{r}_{n_1n_2n_3} = \mathbf{r}_0 + n_1\mathbf{a} + n_2\mathbf{b} + n_3\mathbf{c}$ се намира идентичен на първия атом ($n_1, n_2, n_3$ са цели числа). В най-простия случай на така наречените "кубични кристали" тези три вектора са перпендикулярни и равни по големина $|\mathbf{a}| = |\mathbf{b}| = |\mathbf{c}| = a$. Разстоянието $a$ се нарича константа на решетката и се дава обикновено в $\AA$ (1 $\AA$ = $10^{-10}$ m). Във всяка равнина, в която лежат три атома, нележащи на една права, се намират безкрайно много атоми. Нещо повече, съществуват безкрайно много такива идентични успоредни равнини, разположени еквидистантно (разстоянието между най-близките се бележи с $d$). Тъй като рентгеновите лучи слабо се поглъщат от веществото, те проникват дълбоко и взаимодействат с голям брой атомни равнини. Ако дифрактиралата в някаква посока светлина от една такава равнина е във фаза с дифрактиралата светлина от съседната равнина, то в тази посока ще се наблюдава дифракционен максимум (виж фигурата).

Условието за наблюдение за дифракционен максимум се дава с уравнението на Брег (Bragg): $2d \sin \theta = m\lambda$. Забележете, че ъгълът $\theta$ не се мери спрямо нормалата, а спрямо атомната равнина! Тъй като има много такива семейства успоредни еквидистантни равнини, кристалът се държи като дифракционна решетка с много възможни параметри на дифракционната решетка $d_{hkl}$. В случая на кубични кристали необходимото условие за наблюдаване на дифракционен максимум се дава с уравнението:

$$
\frac{a \sin \theta_{hkl}}{\sqrt{h^2 + k^2 + l^2}} = \lambda,
$$

където $a$ е параметърът на кубичната кристална решетка, а $h, k, l$ са цели числа. Съответно наблюдаваният дифракционен максимум се бележи (индексира) с $hkl$. Експериментално тази дифракция може да се наблюдава със следната установка (виж фигурата): Измерва се зависимостта на интензивността на рентгеновото лъчение от ъгъла $2\theta$. Пробата представлява пресован прах (огромен брой кристалчета с микронни размери), така че за всеки ъгъл да има подходящо ориентирани кристалчета за наблюдение на дифракционен максимум.

*Случай на проста кубична решетка.*

В нея атоми са разположени във върховете на кубовете (виж фигурата). Такъв е случаят на кристалната структура на $\alpha$-Ро (алфа полоний). Дифракционната картина от такова вещество (дифрактограмата) е дадена на фигурата по-долу (при по-малки ъгли не се наблюдават максимуми). Тя е получена с монохроматично рентгеново лъчение с дължина на вълната $\lambda_{\text{Cu } K\alpha1} = 1.5406\ \AA$. Приемете, че се наблюдават дифракционни максимуми за всички възможни стойности на $h, k, l$ (възможни за изследвания интервал от ъгли).

a) Индексирайте с подходящи числа $hkl$ дифракционните максимуми на фигурата. \[1.0 т.\]

б) Използвайки графичен метод, изчислете в $\AA$ константата на решетката $a_{\text{Ро}}$ на $\alpha$-Ро. \[2.7 т.\]

в) Масата на атом полоний е 209 $u$ ($u = 1.660 \times 10^{-27}$ kg). Изчислете плътността $\rho_{\alpha-\text{Ро}}$ на алфа-полония. \[0.3 т.\]

*Случай на обемноцентрирана кубична решетка.*

В нея атоми са разположени освен във върховете на кубовете, също така и в центровете на тези кубове (виж фигурата). Такава е кристалната структура на W (волфрам, tungsten). В този случай обаче има ограничения (правила на подбор) за стойностите на $h, k, l$, за които ще се наблюдават максимуми. Дифрактограмата от волфрам е дадена на фигурата по-долу (при по-малки ъгли не се наблюдават максимуми). Тя е получена със същото рентгеново лъчение.

г) Индексирайте с подходящи числа $hkl$ дифракционните максимуми на фигурата, ако е известно, че параметърът на решетката $a_{\text{W}} < 5.00\ \AA$. Изследвайте възможните случаи. Постулирайте математическото правило на подбор, на което се подчиняват числата $h, k, l$ в индексите на наблюдаваните максимуми \[3.0 т.\]

д) Използвайки графичен метод, изчислете константата на решетката $a_{\text{W}}$ на волфрама. \[2.4 т.\]

е) Атомната маса на волфрама е 183.84 $u$ ($u = 1.660 \times 10^{-27}$ kg). Изчислете плътността $\rho_{\text{W}}$ на волфрама. \[0.6 т.\]

**Задача 3. Фазова диаграма на водата.**

Фазова диаграма (или диаграма на състоянията) на едно вещество се нарича диаграма, от която може да се разбере за това вещество при какви условия (температура и налягане) в кое агрегатно състояние то може да съществува в термодинамично равновесие. Също така от нея може да се разбере при какви условия може да се наблюдава преход от едно агрегатно състояние в друго. По-долу е дадена фазовата диаграма на водата.

На диаграмата по абсцисата е дадена температурата (в единици $^\circ$С и К), а по ординатата - налягането (в единици Pa и bar, 1 bar = 1 atm = $1 \times 10^5$ Pa). Зоните на стабилност на различните агрегатни състояния (Solid = твърдо, Liquid = течно и Vapour = газ) са разделени една от друга с дебели линии. Ледът в твърдо състояние може да съществува в различни кристални модификации (полиморфизъм), които са номерирани с римски числа. Използвайки тази диаграма, отговорете на следните въпроси:

a) Вода кипи в плътно затворена тенджера под налягане. Температурата на водата е 150 $^\circ$С. Колко е налягането в тенджерата? \[1.5 т.\]

б) Ефектен експеримент е кипене на водата при стайна температура. В стъклен прозрачен цилиндър, затворен с бутало, е налята вода. Буталото се издърпва, така че да се увеличи затворения обем, при което се понижава налягането на водните пари вътре в цилиндъра. При какво налягане в цилиндъра ще се наблюдава кипене на водата при 25 $^\circ$С? \[1.5 т.\]

в) При какво минимално налягане водата може да съществува в твърдо състояние при 250 $^\circ$С? \[2 т.\]

г) Колко е минималната температура, при която водата може да съществува в течно състояние? \[1 т.\]

д) Кубче лед се пуска в напълно вакуумиран цилиндър. Температурата на цилиндъра се поддържа -50 $^\circ$С. Част от леда се изпарява (сублимира). Какво ще е установеното налягане на парите (нарича се налягане на наситените пари) на водата при тази температура? \[2 т.\]

е) На диаграмата при $p \approx 22$ MPa и $t \approx 374 ^\circ$С е отбелязана точка с име "Critical point" - "Критична точка". В тази точка "свършва" кривата, разделяща газовото от течното състояние. Предположете какви са свойствата на водата в течно и газово състояние при тези условия. \[2 т.\]