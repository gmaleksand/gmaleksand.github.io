
**Задача 1. Водородна молекула**
Според теорията на химичната връзка ковалентното свързване на два атома
в молекула се осъществява посредством "поделяне" на техните външни (валентни)
електрони. Тук ще разгледате прост физичен модел на образуването на
водородната молекула $H_2$.

Моделът е представен схематично на фиг. 1. Два протона ($p$) са разположени на разстояние $R$ един от друг. Двата електрона ($e^-$) обикалят по обща орбита на еднакви разстояния $r$ от протоните. Електроните са разположени върху един и същ диаметър на орбитата. Равнината на орбитата е перпендикулярна на отсечката, свързваща протоните и я разполовява.

Фиг. 1 Модел на водородната молекула

а) При каква стойност на отношението $r/R$ протоните се намират в равновесие?
**[2,0 т]**

б) При условие, че протоните се намират в равновесие, получете израз за скоростта
$v$, с която се движат електроните. Изразете отговора чрез разстоянието $R$ между
протоните, елементарния електричен заряд $e$, масата $m$ на електрона и константата
$k$ в закона на Кулон.
**[3,0 т]**

в) Пълната енергия на молекулата, когато протоните са в равновесие, може да се
представи чрез израза:
$$E = -C \frac{k e^2}{R}$$
Получете точен израз за безразмерната константа $C$.
**[2,0 т]**

г) Според квантовата механика при движение на частица по окръжност дължината
$l$ на окръжността е кратна на дължината $\lambda$ на вълната на дьо Бройл:
$$l = n\lambda,$$
където $n = 1; 2; \dots$ е цяло положително число. Като използвате този факт, намерете
най-ниската възможна енергия $E_{\min}$ на водородната молекула и съответното й
равновесно разстояние $R_{\min}$ между протоните. Изразете отговорите чрез
константите $k$, $e$, $m$, и "редуцираната" константа на Планк: $\hbar = \frac{h}{2\pi}$. Пресметнете
стойностите на търсените величини с точност 3 значещи цифри и ги представете в
единици $eV$ (за енергията) и $\AA$ (за разстоянието).
**[2,0 т]**

д) Енергия $E_{\text{B}}$ на връзката на молекула се нарича минималното количество енергия,
нужно за разделяне на молекулата на съставящите я атоми. Като имате предвид, че
енергията на основното състояние на водородния атом е $E_{\text{H}} = -13,6 e\text{V}$,
пресметнете в електронволти енергията на връзка на водородната молекула. **[1,0 т]**

**Задача 2. Електромагнитно излъчване**

Известно е, че електромагнитните вълни се излъчват от заряди, които се движат с ускорение. Мощността на излъчване $P$ на частица със заряд $q$, която се движи с ускорение $a$, се дава с израза:

$$P = \frac{q^2 a^2}{6 \pi \epsilon_0 c^3},$$

където $\epsilon_0$ е електричната константа, а $c$ - скоростта на светлината във вакуум.

Електрон със скорост $v = 0.8 c$ навлиза в област с еднородно магнитно поле с индукция $B = 0.01$ Т и широчина $d = 0.1$ m. Началната скорост на електрона е перпендикулярна на границите на областта, а магнитната индукция - успоредна на границите. Докато електронът се движи в магнитното поле, той излъчва електромагнитни вълни. Приемете, че енергията на излъчените вълни е много по-малка от началната енергия на електрона.

а) Пресметнете мощността на излъчване на електрона, докато се движи в областта с магнитно поле. \[4 т\]

б) Пресметнете общата енергия, излъчена от електрона. \[6 т\]

<br>

**Задача 3. Двете подзадачи са независими.**

**А) Газова уредба**

Автомобил с газова уредба се захранва с метан ($\text{CH}_4$). Газът се съхранява в сферичен стоманен резервоар при температура $27 \text{ } ^\circ\text{C}$. Каква е минималната възможна маса $M_\text{min}$ на резервоара (стоманената обвивка), за да може в него да се съхраняват $m = 20$ kg метан?

Известно е, че стоманата може да издържи максимално механично напрежение на опън $\sigma_\text{max} = 5.0 \times 10^8 \text{ N/m}^2$. Плътността на стоманата е $\rho = 7800 \text{ kg/m}^3$. Приемете, че дебелината $d$ на стената на резервоара е много по-малка от вътрешния му радиус $r$.

\[5 т\]

**Други данни:**

универсална газова константа, $R = 8.314 \text{ J/(mol} \cdot \text{K)}$;

моларна маса на въглерода, $\mu_\text{C} = 0.012 \text{ kg/mol}$;

моларна маса на водорода, $\mu_\text{H} = 0.001 \text{ kg/mol}$.

Б) Заmиxващо трептене
Трупче с маса $m=1$ kg е закрепено на пружина с коефициент на еластичност $k=100$ N/m. Трупчето може да се хлъзга по хоризонтална повърхност с коефициент на триене $\mu=0,15$. В началния момент пружината е разтегната с $x_{0}=10$ cm и трупчето е оставено да се хлъзга с нулева начална скорост. Приемете, че $g=10 \mathrm{\ m} / \mathrm{s}^{2}$. Намерете деформацията на пружината след окончателното спиране на трупчето. След колко време трупчето ще спре окончателно?

\[8 т\]

Фундаментални физични константи:
редуцирана константа на Планк, $\hbar=\frac{h}{2 \pi}=1,05 \times 10^{-34} \mathrm{\ J} \cdot \mathrm{s}$;
скорост на светлината във вакуум, $c=3,00 \times 10^{8} \mathrm{\ m} / \mathrm{s}$;
елементарен електричен заряд, $e=1,60 \times 10^{-19} \mathrm{C}$;
константа в закона на Кулон, $k=1 /\left(4 \pi \varepsilon_{0}\right)=9,00 \times 10^{9} \mathrm{\ N} \cdot \mathrm{m}^{2} / \mathrm{C}^{2}$;
електрична константа, $\varepsilon_{0}=8,85 \times 10^{-12} \mathrm{\ F} / \mathrm{m}$;
маса на електрона, $m=9,11 \times 10^{-31} \mathrm{\ kg}$.