**Задача 1.** Спътник

а) Намерете налягането на въздуха $p(h)$ като функция на височината над морското равнище. Може да приемете, че температурата на въздуха $T$ не се променя. Моларната маса на въздуха е $\mu$. Налягането на морското равнище е $p_0$. Универсалната газова константа е $R$. Земното ускорение на морското равнище е $g$. Радиусът на Земята е $R_\text{З}$. **\\[2,5 т.\]**

б) Големината на силата на съпротивление, която действа на някакъв обект при неговото движение в атмосферата, е от вида $F_\text{съпр} = k\rho^a S^b v^c$, където $k$ е безразмерен коефициент, $\rho$ е плътността на въздуха на съответната височина над морското равнище, $S$ е лицето на максималното напречно сечение на обекта, а $v$ е големината на скоростта, с която той се движи. Чрез анализ на размерностите намерете неизвестните степени $a$, $b$ и $c$. **\[1 т.]**

Кълбовиден спътник има маса $m = 100 \mathrm{\ kg}$ и радиус $R_\text{С} = 0,5 \mathrm{\ m}$. Спътникът се движи приблизително по кръгова орбита на височина $H = 200 \mathrm{\ km}$ над морското равнище. Разредената земна атмосфера оказва върху спътника сила на съпротивление като в подточка б), с коефициент $k = 0,6$. Числените стойности на константите, които ще са ви необходими, са дадени по-долу.

в) Определете периода $\tau$, за който спътникът прави една пълна обиколка по своята орбита около Земята. **\\[0,8 т.\]**

г) Намерете мощността $P$, която силата на съпротивление оказва върху спътника. За определяне на съответната плътност на въздуха използвайте формулата, която сте получили в подточка а). **\\[0,7 т.\]**

д) Силата на съпротивление принуждава спътника да се движи по спиралообразна крива. Въпреки това моментното му движение може да се апроксимира достатъчно добре като движение по окръжност с бавно намаляващ радиус $r(t) = R_\text{З} + h(t)$. Изразете пълната механична енергия на спътника чрез масата му $m$ и неговата моментна големина на скоростта $v(t)$. Като използвате израза за мощността на силата на съпротивление, получен в подточка г), намерете $\dot{v} $(големината на тангенциалното ускорение на спътника). Намалява или расте големината на скоростта на спътника? **\\[1,5 т.\]**

е) Като използвате израза за $\dot{v}$, получен в подточка д), определете ъгловото ускорение $\epsilon$ на сателита. **\\[2,5 т.\]**

ж) Оценете изменението $\Delta h$ (спрямо първоначалната височина $H$) на височината на спътника над морската повърхност, породено от силата на съпротивление за време $\tau$ (една обиколка на спътника около Земята). **\[1 т.]**

\begin{itemize}
	\item $\displaystyle \int \frac{dx}{x} = ln |x| + const$; $\displaystyle \int \frac{dx}{(c_1 x + c_2)^2} = - \frac{1}{c_1 (c_1 x + c_2)} + const$; $c_1, c_2$ - произволни константи
	\item Числени стойности на физични константи:

	$ T = 288 \mathrm{\ K}$; $\mu = 29,0 \mathrm{\ g/mol}$; $p_0 = 101 \mathrm{\ kPa}$;

	$ R = 8,31 \mathrm{\ J/mol.K}$; $g = 9,81 \mathrm{\ m/s^2}$; $R_\text{З} = 6,37. 10^6 \mathrm{\ m}$.
\end{itemize}


**Задача 2.** Модел на Друде, закон на Ом и ефект на Хол.

\begin{wrapfigure}{l}{0.40\textwidth}
![](Resources/2017pr_1.png) 

\end{wrapfigure}

Моделът на Друде дава просто и сравнително добро описание на движението на свободните електрони в проводници при постоянно външно напрежение $U$ между двата края на проводника. Всеки електрон се разглежда като класическа частица със заряд $-e$, на която действа сила на съпротивление, пропорционална на скоростта на електрона: $\vec{F}_{съпр} = -\gamma \vec{v}$, където $\gamma$ е положителна величина, която характеризира взаимодействието между електрона и решетката от положителни йони. Разглеждаме меден проводник с дължина $l$ и правоъгълно напречно сечение с размери $a$ и $d$, както е показано на фигурата. Плътността на медта е $\rho$, а моларната ѝ маса е $\mu$. Числото на Авогадро е $N_A$. Първоначално върху проводника не е приложено външно магнитно поле.

а) Намерете големината на постоянната дрейфова скорост $v_d$, с която се движат електроните, след като е изминало достатъчно дълго време от затварянето на веригата. **\\[2,5 т.\]**

б) Броят на свободните електрони в проводника е равен на броя медни йони. На колко е равна големината на електричния ток $I$, който протича между двата края на проводника под действие на приложеното напрежение? Определете съответното електрично съпротивление $R$ на проводника в модела на Друде. **\[3 т.]**

в) Нека да приложим постоянно външно магнитно поле $\vec{B}$, което е ориентирано напречно на дължината на проводника, както е показано на фигурата. Под действие на магнитното поле се индуцират заряди върху две срещуположни околни стени на проводника (ефект на Хол). Коя стена се зарежда положително? Намерете Холовото напрежение $U_H$ , което се създава между двете заредени околни стени. **\\[2,5 т.\]**

г) Намерете колко е общият индуциран заряд $Q$ върху положително заредената околна стена на проводника. Може да пренебрегнете ефектите, които произтичат от крайната дължина на проводника. Диелектричната проницаемост на вакуума е $\epsilon_0$. **\[2 т.]**

**Задача 3.** Физика на XX век.

**Част I** Протон с кинетична енергия $E_K = 940 \mathrm{\ MeV}$ се удря еластично в друг неподвижен протон, така че след сблъсъка частиците се движат на равни ъгли от двете страни на посоката на движение на първоначално налитащия протон. Пресметнете ъгъла $\theta$ между посоките на движение на частиците след удара. **\[3 т.]**

**Част II** Хелиев атом ($Z = 2$ протона в ядрото) се намира в основно състояние. Като използвате атомния модел на Бор и принципа за неопределеност на Хайзенберг:

а) оценете разстоянието $r_0$ от ядрото, на което се намират електроните; **\[3 т.]**

б) оценете енергията $E_0$ на двата електрона в основното състояние; **\[1 т.]**

в) определете разстоянието до ядрото $r_0^*$, на което се намира единственият останал електрон след еднократна йонизация на хелиевия атом; **\[1 т.]**

г) намерете приблизително каква минимална енергия $E_i^{(1)}$ е необходима за еднократната йонизация на атома; **\\[1,5 т.\]**

д) направете оценка на минималната енергия $E_i^{(2)}$, която е необходима за двукратна йонизация на хелиевия атом. **\\[0,5 т.\]**

*Физични константи:* маса на протона $m_p = 1,67. 10^{-27} \mathrm{\ kg}$, скорост на светлината във вакуум $c = 3,00. 10^8 \mathrm{\ m/s}$, заряд на електрона $e = 1,60. 10^{-19} \mathrm{\ C}$, маса на електрона $m_e = 9,11. 10^{-31} \mathrm{\ kg}$, диелектрична проницаемост на вакуума $\epsilon_0 = 8,85. 10^{-12} \mathrm{\ F/m}$, константа на Планк $h = 6,63. 10^{-34} \mathrm{\ J.s}$.

