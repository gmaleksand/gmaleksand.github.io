**Задача 1. Ходене на училище.**

Ана и Борис са съученици. Пътищата от домовете им до училището от едно място C нататък се сливат. Когато Ана е сама, върви към училище със скорост vА и стига там за време tАУ = 30 min. Когато Борис е сам, върви към училище със скорост vБ и стига там за време tБУ = 28 min. Борис върви с l = 300 m повече до училището в сравнение с Ана. Скоростта на Борис е по-голяма от тази на Ана с $\Delta$v = 0,25 m/s.

![](Resources/2019_1.svg)

а) Изчислете скоростите на Ана vА и Борис vБ . \[3 т.\]

б) Борис харесвал Ана. Затова решил да тръгва от къщи в такъв момент време,  място на У че винаги да среща Ана в т. С и нататък да ходят заедно до училище. Попитал  Ана кога излиза от тях и установил, че ако тръгва $\Delta$t = 2 min по-рано от нея, ще се срещат в т. С. Изчислете разстоянието xА от дома на Ана до  мястото на срещата, разстоянието xБ от дома на Борис до мястото на срещата и разстоянието s от мястото на срещата до училището. \[4 т.\]

в) Когато Ана и Борис вървят заедно, те се движат със скорост v. Веднъж, прибирайки се заедно от училище, Борис изпратил Ана до тях, и после като се прибрал в къщи (през т. С), установил, че е закъснял с tЗ = 20,5 min в сравнение със случаите, когато се разделяли в т. С. Изчислете скоростта v на Ана и Борис, когато вървят заедно, и времето tСУ , за което вървят заедно от т. С до училище. \[3 т.\]

В листата за решения представете получените резултати в таблица, подобна на дадената тук. Стойностите на скоростите да бъдат в m/s, разстоянията - в m, а времето - в min.

**Задача 2. Електрически измервания.**

Електрическа верига се състои от последователно включени източник на напрежение (батерия с неизвестно напрежение U) и два консуматора с неизвестни съпротивления съответно R1 и R2 . Ако амперметър се включи успоредно на консуматора R1 (както е показано на Фиг. 2а), той измерва ток с големина I1 = 1 mA. Ако амперметърът се включи успоредно на консуматора R2 (както е показано на Фиг. 2б), той измерва ток с големина I2 = 3 mA.

а) Изчислете какъв ток I ще показва амперметърът, ако той се включи последователно във веригата. \[4 т.\]

б) Ако волтметър се включи успоредно на консуматора R1 (както е показано на Фиг. 2в), той измерва напрежение с големина U1 = 1,5 V. Изчислете напрежението U на батерията и стойностите на съпротивленията R1 и R2 . \[4 т.\]

в) Изчислете общото количество топлина Q, което се отделя в консуматорите R1 и R2 за време t = 1 min. \[2 т.\]

![](Resources/2019_2.svg)


**Задача 3. Топене на лед в олио.**

В стъклен съд с височина L = 10,0 cm и правоъгълно сечение с размери a = 4,0 cm и b = 4,6 cm е налят слой вода с височина hВ = 5,0 cm, а върху нея слой олио като съдът е напълнен догоре (до ръба на съда). После в съда е пуснато кубче лед, което плава в олиото. При това част от олиото с обем VО = 10,0 cm3 преляло. След като ледът се стопил, височината на слоя вода се увеличила с lВ = 0,5 cm.

а) Изчислете масата mЛ на кубчето лед. \[3 т.\]

б) Как ще се промени нивото на олиото след като се стопи леда?
1. Няма да се промени;
2. Ще се понижи под ръба на съда;
3. Допълнителна част от олиото ще прелее.
Подкрепете отговора си с изчисления. \[3 т.\]

в) Съдът е претеглен с везна преди и след пускането на кубчето лед. Ако масата на съда преди пускането на леда е mП , а след пускането на леда е mС , каква е връзката между тези две маси?
1. mП > mС ;
2. mП < mС ;
3. mП = mС .
Подкрепете отговора си с изчисления. \[2 т.\]

г) Изчислете обема VН на стърчащата над нивото на олиото част на леда веднага след пускането на кубчето лед. \[2 т.\]

плътност на водата $\rho$В = 1,00 g/cm3
плътност на олиото $\rho$О = 0,92 g/cm3
плътност на леда $\rho$Л = 0,90 g/cm3