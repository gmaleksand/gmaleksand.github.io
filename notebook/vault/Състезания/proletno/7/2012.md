[[Състезания/proletno/7/2011|◂ 2011]] | [[Състезания/proletno/7r/2012|решения]] | [[Състезания/proletno/7/2013| 2013 ▸]]

**Задача 1. Електрическа запалка**

На фиг. 1 е показана схема на електрическата запалка на автомобила. Контактите на запалката са в точките $А$ и $В$. Единият контакт е свързан към акумулатора на автомобила през резистор с неизвестно съпротивление $R_0$. Напрежението на акумулатора е $U = 12 V$. Съпротивлението на запалката (електрически нагревател) е $R_1$ = 1 $\Omega$.

А) Ако вместо запалката, между точките $A$ и $В$ бъде свързана електрическа прахосмукачка със съпротивление $R_2$ = 4 $\Omega$, в нея се отделя същата мощност, както в запалката. Колко е отношението $\displaystyle \frac{I_1}{I_2}$ на токовете, които текат съответно през запалката и през прахосмукачката. \[3 т\]

Б) Колко е съпротивлението на резистора $R_0$? \[4 т\]

В) Колко е мощността $P$ на прахосмукачката? \[2 т\]

Г) Да предположим, че запалката и прахосмукачката са свързани успоредно към контактите $А$ и $В$. Запишете в листата с решението кое от следните твърдения е вярно.

1) Двата уреда ще работят със същите мощности, с които биха работили поотделно.

2) Двата уреда ще работят с по-малки мощности, отколкото биха работили поотделно.

3) Двата уреда ще работят с по-големи мощности, отколкото биха работили поотделно.

4) Мощността на запалката ще се увеличи, а на прахосмукачката - ще намалее.

5) Мощността на запалката ще намалее, а на прахосмукачката - ще се увеличи. \[1 т\]

_Обосновка на отговора не е нужна._

**Задача 2. Вечеря на свещи**

Две свещи с еднакви начални височини $h_0 = 30\ \mathrm{cm}$ са поставени върху пода на стаята на еднакви разстояния $d$ от стените, както е показано на фиг. 2. Разстоянието между свещите също е равно на $d$. Свещите са запалени едновременно, но горят с различни скорости, защото са изработени от различни сортове восък. Оказало се, че сянката, която хвърля свещта 2 върху дясната стена, не променя височината си. За време $t$ = 40 min обаче сянката, която хвърля свещта 1 върху лявата стена, достига пода.

А) Изобразете на чертеж двете свещи и техните сенки в момента $t$ = 40 min. Кой физичен закон използвахте, за да направите чертежа? \[2 т\]

Б) Колко са височините $h_1$ и $h_2$ на свещите в този момент? \[4 т\]

В) За какви интервали от време $t_1$ и $t_2$, след като са били запалени, свещите 1 и 2 ще изгорят напълно? \[4 т\]



**Задача 3. Козметично огледало**

Суетна ученичка разглежда очите си в козметично огледало и забелязва, че изглеждат два пъти по-големи, отколкото са в действителност. Очите на ученичката са на разстояние $a$ = 10 cm от огледалото.

А) Какъв тип е огледалото - вдлъбнато или изпъкнало? Обяснете! \[2 т\]

Б) На какво разстояние $b$ се намира образът на очите й от огледалото? \[2 т\]

В) Колко е фокусното разстояние $f$ на огледалото? \[1 т\]

Г) Колко е радиусът $r$ на огледалото? \[1 т\]

Д) На фиг. 3 са дадени положенията на едното око на ученичката, неговият образ и главната оптична ос на огледалото. Намерете с геометрични построения, като ги начертаете и опишете тяхната последователност, положенията на оптичния център $О$ на огледалото, върха $М$ на огледалото (точката, в която главната оптична ос пресича огледалото) и неговия фокус $F$. \[4 т\]