[[Състезания/proletno/9/2023|◂ 2023]] | [[Състезания/proletno/9/2024|условия]] | [[Състезания/proletno/9/2025| 2025 ▸]]

**Решение 1.1.** Първият процес, който разглеждаме е изобарен. Нека означим параметрите описващи газа в началния момент с $p_1$, $V_1$ и $T_1$, а в края на процеса с $p'$, $V'$ и $T'$. Тъй като $p = \text{const}$ може да запишем $V_1/T_1 = V'/T'$. **(1 т.)** След това разглеждаме изохорен процес с начални параметри $p'$, $V'$ и $T'$ и крайни параметри $p_2$, $V_2$ и $T_2$. От това, че $V = \text{const}$ може да запишем $p'/T' = p_2/T_2$, **(1 т.)** но $p' = p_1$ и $V' = V_2$, тогава получаваме: $V_1/T_1 = V_2/T'$ и $p_1/T' = p_2/T_2$. **(0.5 т.)** Умножаваме последните две равенства почленно и получаваме $p_1V_1/T_1 = p_2V_2/T_2$. **(0.5 т.)**

**Решение 1.2. А.** При наливане на вода в съд $A$, в $B$ остава въздух, който не може да излезе и започва да се свива при постоянна температура $T_0$. Ако определим крайния обем $V_B$ на въздуха в съд $B$, то обемът на водата ще е $V = 2Sh - V_B$. **(0.5 т.)** Да означим с $x$ височината на въздуха затворен в $B$, а налягането му с $p$. Тъй като двата цилиндъра образуват скачени съдове, то може да запишем, че $p = p_0 + \rho gx$. **(0.5 т.)** От друга страна, въздухът се свива изотермно и като отчетем, че началният обем на въздуха е $Sh$, а крайният $Sx$, може да запишем $p_0Sh = pSx$. **(0.5 т.)** От последните две равенства може да получим квадратно уравнение за $x$: $\rho gx^2 + p_0x - p_0h = 0$, което има решения $x_{1,2} = \frac{-p_0 \pm \sqrt{p_0^2 + 4p_0\rho gh}}{2\rho g}$. **(1 т.)** Физичен смисъл има само положителният корен или $x = (\sqrt{1 + 4\rho gh/p_0} - 1) p_0/(2\rho g)$. **(0.5 т.)** Обемът на водата в системата ще е:
$$V = 2S \left[ h - (\sqrt{1 + 4\rho gh/p_0} - 1) p_0/(4\rho g) \right]. \text{ (1 т.)}$$

**Решение 1.2. Б.** При нагряване въздухът в цилиндър $B$ ще избутва водата в $A$, като при този процес се променят налягането, обема и температурата на въздуха, тогава може да използваме връзката от 1.1. – $pV/T = \text{const}$. **(1 т.)** Преди нагряването параметрите описващи въздуха са налягане: $p_0 + \rho gx$, обем: $Sx$ и температура: $T_0$. **(0.5 т.)** След нагряването са съответно $p_0 + \rho gh$, $Sh$ и $T$ **(0.5 т.)**, като връзката между тях е:
$(p_0 + \rho gx)Sx/T_0 = (p_0 + \rho gh)Sh/T$ или за температурата получаваме
$$T = \frac{p_0 + \rho gh}{p_0 + \rho gx} \frac{h}{x} T_0 = (1 + \rho gh/p_0)T_0. \text{ (1 т.)}$$

**Решение 2. А.** Константата $a$ може да изразим като $a = U_л/I_л^2$ или $[a] = [U_л]/[I_л^2] = \text{V/A}^2 = \Omega/\text{A}$. **(0.5 т.)** Лампата и реостата са свързани последователно. **(0.5 т.)** От закона на Ом за цялата верига може да запишем, че $\mathcal{E} = IR_x + U = IR_x + aI^2$, **(1 т.)** където сме отчели, че напрежението на лампата е $U = aI^2$. **(0.5 т.)** За да намерим тока $I$ решаваме квадратното уравнение $aI^2 + IR_x - \mathcal{E} = 0$, което има корени $I_{1,2} = (-R_x \pm \sqrt{R_x^2 + 4a\mathcal{E}})/(2a)$. **(1 т.)** В случая, физичен смисъл има само положителният корен $I = (-R_x + \sqrt{R_x^2 + 4a\mathcal{E}})/(2a)$. **(0.5 т.)**

**Решение 2. Б.** Мощността отделена в реостата е $P_x = IU_x = I^2R_x$, **(0.5 т.)** а тази в лампата $P = IU = I^3a$. **(0.5 т.)** Ние търсим за какви стойности на $R_x$ ще е изпълнено $P > P_x$ или $I^3a > I^2R_x$, откъдето получаваме $R_x < Ia$. **(0.5 т.)** Заместваме тока $I$ и изразяваме $R_x$:
$R_x < Ia = (-R_x + \sqrt{R_x^2 + 4a\mathcal{E}})/2$, $3R_x < \sqrt{R_x^2 + 4a\mathcal{E}}$, $9R_x^2 < R_x^2 + 4a\mathcal{E}$, $8R_x^2 < 4a\mathcal{E}$
$R_x < \sqrt{a\mathcal{E}}/2$, **(1 т.)** $R_x \in [0, \sqrt{a\mathcal{E}}/2)$. **(0.5 т.)**

**Решение 2. В.** Показанието на волтметъра ще е $U_B = aI^2$, където ако в израза за $I$ (от подусловие **А.**) заместим $R_x = \sqrt{a\mathcal{E}}/2$, получаваме $U_B = \mathcal{E}/2$. **(1 т.)** При изгоряла лампа веригата ще е отворена, няма да тече ток и волтметърът ще показва електродвижещото напрежение $\mathcal{E}$. **(1 т.)** Ако лампата е изгоряла и затворим ключа $K$ във веригата ще тече ток $I = \mathcal{E}/R$, а напрежението, което ще показва волтметъра е $U_B = I(R - R_x) = (1 - R_x/R)\mathcal{E}$. **(1 т.)**

**Решение 3.1.** И в двата случая монетата пада свободно без начална скорост и се движи с ускорение $g$ спрямо земята. **(0.5 т.)** Да разгледаме движението на монетата спрямо асансьора. Ускорението ѝ, когато той се движи нагоре, ще е $a_м = g + a$, **(1 т.)** а когато се движи надолу ще е $a_м = g - a$. **(1 т.)** Нека монетата изминава разстояние $H$, тогава за двата случая може да запишем $H = (g + a)t_1^2/2$ и $H = (g - a)t_2^2/2$. Приравняваме десните страни на последните две равенства и изразяваме $a = \frac{t_2^2 - t_1^2}{t_1^2 + t_2^2}g$. **(0.5 т.)** Времето за падане при спрял асансьор може да определим от $H = gt^2/2$, където изразяваме $H$ от кое да е от горните две равенства и получаваме $t = \sqrt{\frac{2t_1^2t_2^2}{t_1^2 + t_2^2}}$. **(0.5 т.)**

**Решение 3.2.** Средната мощност на електромотора на асансьора може да определим като намерим работата $A$ извършена от електромотора и я разделим на разликата във времената $t_4 - t_3$. **(0.5 т.)** Нека в момента $t_3$ асансьорът се намира на височина $h_3$ и има скорост $v_3$. Съответно в момента $t_4$ се намира на височина $h_4$ и има скорост $v_4$. Изменението на пълната механична енергия на асансьора е $mgh_4 + mv_4^2/2 - mgh_3 - mv_3^2/2$. **(1 т.)** В случая това ще е полезната работа $A_п$ извършена от електромотора. Пълната работа $A$ може да определим от коефициента на полезно действие $\eta = A_п/A$ или $A = A_п/\eta$. **(0.5 т.)** От закона за пътя и закона за скоростта при равноускорително движение определяме $h_3 = at_3^2/2$, $h_4 = at_4^2/2$, $v_3^2 = (at_3)^2$ и $v_4^2 = (at_4)^2$. Така за пълната работа получаваме:
$A = [mg(h_4 - h_3) + m(v_4^2 - v_3^2)/2]/\eta = [mga(t_4^2 - t_3^2)/2 + ma^2(t_4^2 - t_3^2)/2]/\eta$
$A = ma(g + a)(t_4^2 - t_3^2)/(2\eta)$, **(1 т.)** а за средната мощност $P = A/(t_4 - t_3)$, се получава
$P = ma(g + a)(t_4 + t_3)/(2\eta)$. **(1 т.)**

Силата на опън може да определим от втория закон на Нютон: $T - F - mg = ma$, където $F$ е силата на триене. По условие знаем, че загубите на енергия са свързани изцяло със силите на триене, тогава може да пресметнем тяхната работа като разликата:
$A_F = A - A_п = A_п(1 - \eta)/\eta = [mg(h_4 - h_3) + m(v_4^2 - v_3^2)/2](1 - \eta)/\eta$
$A_F = [mg(h_4 - h_3) + ma(h_4 - h_3)](1 - \eta)/\eta = m(g + a)(h_4 - h_3)(1 - \eta)/\eta$, **(0.5 т.)**
където сме използвали, че $h_4 - h_3 = (v_4^2 - v_3^2)/(2a)$. **(0.5 т.)** От $A_F = F(h_4 - h_3)$ получаваме, че силата на триене е $F = m(g + a)(1 - \eta)/\eta$, **(1 т.)** а за силата, с която въжето действа на кабината се получава $T = ma + mg + F = m(g + a) + m(g + a)(1 - \eta)/\eta = m(g + a)/\eta$. **(0.5 т.)**

стр. 2 от 2