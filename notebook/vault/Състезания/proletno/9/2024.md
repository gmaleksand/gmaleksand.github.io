[[Състезания/proletno/9/2023|◂ 2023]] | [[Състезания/proletno/9r/2024|решения]] | [[Състезания/proletno/9/2025| 2025 ▸]]

Задача 1.1. Във всеки един момент състоянието на идеален газ се описва от три параметъра - налягане p, обем V и температура T , като между тях съществува следната връзка: pV /T = const. Това ще рече, че при преминаване на газа от състояние 1 в състояние 2 е изпълнено: p1 V1 /T1 = p2 V2 /T2 . Покажете, че това е вярно, като разгледате преминаване на идеален газ от състояние 1 в състояние 2 с два последователни изопроцеса - изобарен и изохорен. (3 т.)

Задача 1.2. Два еднакви цилиндъра, A и B, са свързани с тънка тръбичка. Цилиндрите имат височина h и площ на основата S, обемът на свързващата тръбичка е пренебрежимо малък. Цилиндър A е отворен отгоре, а B е затворен, както е показано на фигурата.

А. В цилиндър A започва да се налива вода. Какъв максимален обем V вода ще се събере в двата цилиндъра, ако знаете, че докато се налива водата, през свързващата тръбичка не преминава въздух. Температурата на системата остава постоянна и равна на T0 . (4 т.)

Б. До каква температура трябва да се нагрее въздухът в цилиндър B, така че да остане вода само в цилиндър A. (3 т.)

Приемете, че атмосферното налягане p0 = const и в двата случая е известно. Температурното разширение на водата се пренебрегва. Земното ускорение е g, плътността на водата е $\rho$.

![](Resources/2024_1.svg)

Задача 2. На фигурата е показана лампа свързана към реостат и източник с електродвижещо напрежение E. При работа на лампата съпротивлението ѝ се променя, като може да приемем, че имаме следната връзка между тока през лампата и напрежението в двата ѝ края: Iл = Uл /a, където a = const. Първоначално ключът K е отворен (положение 1, виж фигурата). Да означим съпротивлението на използваната част от реостата с Rx , а максималното му съпротивление с R.

А. Каква е мерната единица на константата a? (0.5 т.) Как са свързани E
реостата и лампата? (0.5 т.) Изразете тока във веригата чрез E, Rx и a. (3 т.)

Б. При какви стойности на съпротивлението Rx мощността, отделена в лампата, ще е по-голяма от тази в реостата? (3 т.)

В. Какво ще бъде показанието Uв на волтметър измерващ напрежението между двата края на лампата, ако мощността отделена в лампата е равна на тази в реостата? (1 т.) Какво ще е показанието на волтметъра ако лампата изгори? (1 т.) Какво ще е показанието на волтметъра при изгоряла лампа и затворен ключ K. (1 т.)

Задача 3.1. Когато асансьор се движи нагоре с постоянно ускорение a, монета пусната от тавана му се удря в пода след време t1 . Когато асансьорът се движи надолу със същото ускорение, монетата пада за време t2 . Определете ускорението a. (3 т.) За колко време ще падне монетата ако асансьорът е неподвижен? (0.5 т.)

Задача 3.2. Да разгледаме опростен случай, в който задвижването на асансьора става чрез електромотор. Електромоторът върти макара, на която се навива стоманено въже захванато за кабината на асансьора. Асансьорът се движи нагоре с вече известното ускорение a (не е нужно да използвате израза получен в предното подусловие на задачата). Намерете средната мощност P на електромотора за времето от момент t3 до момент t4 (измерени от началния момент на движение) ако знаете, че за това време коефициентът на полезно действие на задвижващата система на асансьора е $\eta$, а масата на асансьора е m. (4 т.) Да предположим, че загубите на енергия са изцяло свързани с триене и да въведем ефективна сила на триене F , действаща на асансьора. Определете тази сила, както и силата на опън T , с която стоманеното въже действа на кабината. (2.5 т.)
