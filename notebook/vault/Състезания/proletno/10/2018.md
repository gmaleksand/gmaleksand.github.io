[[Състезания/proletno/10/2017|◂ 2017]] | [[Състезания/proletno/10r/2018|решения]] | [[Състезания/proletno/10/2019| 2019 ▸]]

Задача 1. Ламповите диоди са електронни компоненти, наподобяващи газоразрядна лампа с два електрода - анод и катод. Принципът на работа на ламповия диод е следният: с помощта на нагревател катодът (К) се нагрява до температура, от която започват да се отделят електрони, които формират електронен облак. Когато на анода (А) се подаде положително напрежение U спрямо катода, електроните се привлича от анода и през диода протича ток I. Волт-амперната характеристика, както и схематично представяне на такъв диод са показани на Фигура 1. За малки напрежения зависимостта на тока от напрежението се дава с израза:
$$I = bU^n,$$
където b е константа, която зависи от размерите на диода. Над определена стойност на напрежението токът нараства много бавно, и горната зависимост не е изпълнена. Ако електродите са плоски пластини с площ S, а разстоянието между тях е d, тогава константата b може да се изрази като
$$b = \frac{4}{9}\frac{\varepsilon_0S}{d^2}\sqrt{\frac{2e}{m}},$$
Където $\varepsilon_0$ = 8,85.10-12 F/m е диелектричната проницаемост на вакуума, а e = 1,60.10-19 C m = 9,11.10-31 kg са зарядът и масата на електрона.
1.1. Определете степенния показател n, участващ в зависимост (1.1.), като използвате метода на размерностите. За по-голяма прегледност направете таблица, в която запишете размерностите на всички необходими величини, изразени чрез основните мерни единици в SI. (5т.)
1.2. Използвайте резултата, получен в 1.1., и волт-амперната характеристика на Фигура 1, за да определите числената стойност на константата b. (2 т.) Ако площта на електродите е S = 10 cm2, оценете времето на полет $\tau$ на електроните при напрежение U = 11.4 V. Приемете, че началната скорост на електроните е пренебрежимо малка. (3т.)

Задача 2.
2.1. Затворен цилиндър с дължина 2L е разделен на две равни части от подвижно бутало с площ S. В началния момент двете половини на цилиндъра са запълнени с различни газове, така че налягането p от двете страни на буталото е еднакво (виж Фигура 2.1). На какво разстояние x ще се премести буталото, ако само газът от лявата половина може свободно да преминава през буталото? Силата на триене между буталото и стените на съда е F, температурата и на двата газа остава постоянна през цялото време. Разгледайте възможните случаи в зависимост от големината на силата F. (5т.)
2.2. Цилиндър е разделен на две части от две подвижни бутала, както е показано на Фигура 2.2. Всяка от двете части е запълнена с един и същи газ, като отношението на масите на газа от лявата и дясната части е m1/m2 = 3. В началния момент буталата са неподвижни и температурата на газа в двете части е една и съща. Дясното бутало се премества на разстояние d, след което буталата отново са неподвижни и температурата на газа в двете части е една и съща. На какво разстояние x ще се е преместило лявото бутало? Триенето между буталата и стените на цилиндъра се пренебрегва. (5т.)
Масите и дебелините на буталата са пренебрежимо малки и в двете части на задачата.
Упътване: връзката между налягането p, обема V и абсолютната температура T на n мола идеален газ се дава с така нареченото уравнение на състоянието на идеален газ: pV = nRT, където R = 8,314 J/mol K е универсалната газова константа.

Задача 3.
Плътен полуцилиндър с радиус R е долепен до призма с ъгъл на пречупване $\alpha$, както е показано на Фигура 3. Показателят на пречупване на призмата n1 и на полуцилиндъра n2 зависят от дължината на вълната $\lambda$ по следния начин:
$$n_i = a_i + \frac{b_i}{\lambda^2},\ i=1,2,$$
където a1 = 1,3, b1 = 5.104 nm2, a2 = 1,1 b2 = 1.105 nm2.
3.1. Определете дължината на вълната $\lambda_0$, при която няма да се наблюдава пречупване на светлината на границата AB, без значение от ъгъла на падане $\theta$. (1,5 т.) Пресметнете показателите на пречупване ni за тази дължина на вълната. (0,5 т.)
3.2. Опишете (кратко и ясно) или направете чертеж (с нужните означения), който да показва хода на лъч светлина с дължина на вълната $\lambda_0$, отместващ се на най-малък ъгъл $\delta$ от първоначалната си посока на разпространение. (1,5 т.)
3.3. За тази част от задачата приемете, че показателите на пречупване не зависят от дължината на вълната и имат следните стойности: $n_1 = \sqrt2$ и $n_2 = 2$. Разгледайте успореден сноп лъчи, падащи върху призмата под ъгъл $\theta$ = 0$^\circ$. Ако $\alpha$ = 45$^\circ$, определете централния ъгъл $\varphi$ (спрямо т. О) "ограничаващ" частта от цилиндъра, от която ще излизат лъчите. (6,5 т.)