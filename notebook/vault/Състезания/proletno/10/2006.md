Задача 1. Човек и куче.

Човек разхожда кучето си. В един момент и двамата се намират на разстояние L
от едно дърво. Човекът върви равномерно със скорост u към дървото. Кучето от
положение на покой започва да бяга равноускорително. След като достигне
максимална скорост, продължава да бяга равнозакъснително и спира при
дървото. Веднага тръгва обратно към човека, бягайки по същия начин така, че
да спре точно, когато достигне човека. Големината на ускорението, с което се
движи кучето е постоянна през цялото време и е равна на а. Намерете:

а) минималната стойност на ускорението на кучето amin, когато
гореописаната среща е възможна. \[2 т\]

б) разстоянието d, което изминава човека до срещата с кучето. \[4 т\]

в) пресметнете d, ако L = 36 m, u = 1 m/s и а = 4 m/s2 \[1 т\]

г) пресметнете максималната скорост Vmax, която достига кучето,
движейки се към човека, като използвате стойностите на величините от
подусловие в) \[3 т\]


Задача 2. Трупче върху клин, движещ се с ускорение.

Трупче е поставено върху наклонената повърхност на един клин. Тази
повърхност сключва ъгъл $\beta$ с хоризонталата. Клинът се движи с ускорение a
върху хоризонтална равнина. Ускорението е насочено към върха на клина като
първоначално трупчето е неподвижно спрямо клина. Коефициентът на триене
при хлъзгане между трупчето и клина е k. Приемете, че k има такава стойност,
че за определен интервал от ускорения трупчето може да остане неподвижно
спрямо клина. Намерете:

а) минималното ускорение amin, при което трупчето е неподвижно спрямо
клина \[3 т\]

б) максмалното ускорение amax, при което трупчето е неподвижно спрямо
клина \[3 т\]

в) ако $\beta$ = 45 0, k = 1/2, а земното ускорение е g, изчислете amin \[1 т\] и
amax \[1 т\]

г) ако k има такава стойност, че трупчето остава неподвижно спрямо
клина при произволни стойности на ускорението a, намерете какви стойности
може да приема k \[2 т\]

Задача 3. Платонови тела, направени от проводници (две независими
подусловия).

А) От шест еднакви проводници, всеки с електрично съпротивление R, е
направен тетраедър (тяло с 4 върха, 6 равни ръба и 4 стени, всяка от които е
равностранен триъгълник) (виж фиг.1).

а) Нека измерваме електричното съпротивление на тетраедъра между
върховете А и В. Ако съпротивлението между върховете А и В не се променя
при прекъсване на един проводник (или няколко проводника), кой е той (кои са
те)? \[1 т\]

б) Колко ще е измереното съпротивление RАВ между А и В? \[2 т\]

Б) От 12 еднакви проводници, всеки с електрично съпротивление R, е направен
октаедър (тяло с 6 върха, 12 равни ръба и 8 стени, всяка от които е равностранен
триъгълник) (виж фиг.2).

в) Нека измерваме електричното съпротивление на октаедъра между
двата срещуположни върха C и D. Ако съпротивлението между върховете C и D
не се променя при прекъсване на един проводник (или няколко проводника),
кой е той (кои са те)? \[2 т\]

г) Колко ще е измереното съпротивление RCD между C и D? \[2 т\]

д) Колко ще е измереното съпротивление RCA между двата съседни върха
C и А (без да се прекъсват никакви проводници)? \[3 т\]