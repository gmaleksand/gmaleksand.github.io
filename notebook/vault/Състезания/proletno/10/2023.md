Задача 1. U-образна тръба е запълнена с вода като единият ѝ край е отворен, а другият ѝ край е свързан към помпа за въздух, която има манометър за измерване на налягането, което помпата създава. При напомпване налягането на въздуха в тази част на тръбата се повишава. Първоначално нивото на водата в двете части на тръбата е едно и също и манометърът показва нула.

1.1. Какво налягане показва манометърът, ако след като напомпим с помпата, разликата във височините на двата стълба вода е равна на h0 ? (1.5 т.)

1.2. Помпата се разкача от тръбата и вторият ѝ край също остава отворен. Много бавно в тръбата се налива машинно масло с обем, по-малък от този на водата. При наливането двете течности не се смесват. След установяване на равновесие се вижда, че нивото на водата се е променило с d. Пресметнете разликата в нивата h на двете течности. (1.5 т.)

1.3. Тръбата леко се разклаща така, че течностите в нея започват да трептят хармонично. Пресметнете периода на малките трептения? Приемете, че обемът на водата - Vв , както и този на маслото - Vм , са известни. (7 т.)

Указание: приемете, че земното ускорение е g, плътността на водата е $\rho_\text{в}$, тази на маслото е $\rho_\text{м} < \rho_\text{в}$, атмосферното налягане е p0 , а радиусът на тръбата е R. Когато в тръбата има две течности, границата между тях е във вертикален участък на тръбата.

Задача 2. От проводник с напречено сечение S и специфично съпротивление $\rho$ е направена окръжност с радиус r. От окръжността са избрани две произволни точки A и B.

Нека означим дължината на по-късата дъга с x, AB = x.

2.1. Изразете съпротивлението RAB между точките A и B като функция на x. (4 т.)

2.2. Нарисувайте как ще изглежда графиката RAB (x) в интервала x > 0, 2$\pi$r. Означете
характерните за функцията точки и опишете как сте я нарисували. (3 т.)

2.3. От получената функция, получете максималната стойност на RAB . (1 т.)

2.4. Как ще се промени съпротивлението RAB ако средите на двете дъги AB се свържат с парче от същия проводник? (2 т.)

Задача 3. През най-високата точка, т. A, на вертикално разположена окръжност, е
прекарана хорда AB, която сключва ъгъл $\alpha$ с диаметъра AC 2R. Да разгледаме тази
хорда като метална спица по която без триене може да се хлъзга малко мънисто с маса m.

3.1. Определете ускорението a на мънистото в зависимост от ъгъла $\alpha$. (6 т.)

3.2. Определете при какъв ъгъл, $\alpha$t , времето за което мънистото ще измине разстоянието AB ще е минимално. Определете това време - tmin . (2.5 т.)

3.3. Определете при какъв ъгъл, $\alpha$v , средната скорост за изминаване на разстоянието AB ще е максимална. Определете тази скорост - $v_\text{ср}^{\max}$ . (1.5 т.)

***Указание:*** приемете, че земното ускорение е известно и равно на g.