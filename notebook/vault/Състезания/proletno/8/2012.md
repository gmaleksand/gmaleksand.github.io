[[Състезания/proletno/8/2011|◂ 2011]] | [[Състезания/proletno/8r/2012|решения]] | [[Състезания/proletno/8/2013| 2013 ▸]]

**Задача 1.** Локомотив с маса $M = 50\ \mathrm{t}$ тегли вагон с маса $m = 20\ \mathrm{t}$ по хоризонтален път с постоянна скорост. В определен момент вагонът се откачва от локомотива и изминава до спирането си разстояние $l = 50\ \mathrm{m}$.

**а)** Намерете отношението $\frac{a_1}{a_2}$, където $a_1$ е ускорението на локомотива след откачване на вагона, а $a_2$ - ускорението на вагона.

**б)** Какво разстояние ще измине локомотивът за времето от откачването на вагона до спирането му.

Приемете, че силата на тягата $F$ при работа на локомотива е постоянна и че при движението действа постоянна сила на съпротивление $f$ (триене и съпротивление на въздуха).

**Задача 2.** Плътността на дървен материал може да се определи по следния начин. Претегля се дървено парче във въздух като теглото му е $P_1 = 3\ \mathrm{N}$. След това се претегля във въздух парче олово, което се оказва че тежи $P_2 = 12\ \mathrm{N}$. Двете тела се закрепват едно за друго, закачват се на силомер и се потапят изцяло във вода. Показанието на силомера е $P = 8\ \mathrm{N}$. Намерете плътността $\rho_1$ на дървения материал, ако плътността на водата е $\rho_0 = 1\ \mathrm{g/cm^3}$, а на оловото - $\rho_2 = 11,3\ \mathrm{g/cm^3}$.

**Задача 3.** В първия от три цилиндрични съда с вода се пуска кубче чист лед, във втория - кубче лед със замразено в него дървено топче, а в третия - кубче лед със замразено в него желязно топче. И трите кубчета плават във водата частично потопени. Как ще се измени нивото на водата във всеки от цилиндричните съдове, след като ледът се разтопи - ще се повиши, няма да се измени, ще се понижи? Обосновете отговора си.