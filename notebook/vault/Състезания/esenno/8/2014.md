[[Състезания/esenno/8/2013|◂ 2013]] | [[Състезания/esenno/8r/2014|решения]] | [[Състезания/esenno/8/2015| 2015 ▸]]

Задача 1. Условията А и Б са независими.

**А.** Тяло започва движението си от състояние на покой. Първите $t$ секунди тялото се движи с ускорение $a$, следващите $2t$ секунди - с ускорение $a/2$ и още $3t$ секунди - с ускорение $a/3$. Определете средната скорост на движение на тялото за целия интервал от време.

**Б.** Тяло, движещо се равноускорително, през първите $t = 4$ s от наблюдение на движението му изминава път $s_1 = 24$ m. През следващите $t = 4$ s тялото изминава път $s_2 = 64$ m. Какъв път ще измине тялото през следващия трети интервал $t = 4$ s?

**Задача 2.** Консуматор със съпротивление $R$ е включен към източник, при което токът във веригата е $I$. Възможно е свързване на допълнителен консуматор във веригата, при което токът във веригата се променя с $\eta$ част от първоначалния ток $I$, като $\eta < 1$.

**а)** Какво съпротивление $R_1$ трябва да има консуматор, който се свързва последователно на първоначалния при изброените условия?

**б)** Какво трябва да бъде съпротивлението $R_2$ на консуматор, който се свързва успоредно на първоначалния?

**в)** На колко е равна общата мощност на консуматорите $P_1$ при последователно свързване и $P_2$ при успоредно свързване?

**Задача 3. Част А:** Две успоредни събирателни лещи $L_1$ и $L_2$ имат обща главна оптична ос, но различни фокусни разстояния ($f_1 < f_2$). Втората леща се намира във фокалната равнина на първата леща. Точков светлинен източник $S$ се намира над главната оптична ос и пред първата леща на разстояние по-голямо от $f_1$ и по-малко от $2f_1$. Постройте образа $S'$ на светлинния източник. Обяснете хода на използваните при построението на образа лъчи.

**Част Б:** В описания в част А случай лещата $L_2$ се заменя с плоско огледало $M$. Постройте образа $S'$ на светлинния източник в този случай. Обяснете хода на използваните при построението на образа лъчи.

Всяка задача се оценява максимално с 10 точки.