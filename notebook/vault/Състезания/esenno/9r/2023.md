**Задача 1. Сняг, лед и очила. Част 1.**

**А)** Капката ще достигне лещата:
$h_0 = \frac{gt_1^2}{2}$ **(0,5 т)**
$t_1 = \sqrt{\frac{2h_0}{g}} \approx 0,45 \text{ s}$ **(0,5 т)**

**Б)** Факта, че изобщо се получава образ върху земната повърхност (дори да е недобре фокусиран) означава, че лещата е събирателна (изпъкнала). С разсейвателните (вдлъбнатите) лещи никога не може да се получи действителен образ. **(0,5 т)**

**В)** Образът на капката върху земната повърхност ще престане да се вижда, когато капката се намира между фокуса и лещата **(0,5 т)**, т.е. от момента на падане на капката до момента на „изчезване“ на образа тя ще е изминала път $h_0 - f$ равноускорително за време $t_1 - t$:
$h_0 - f = \frac{g(t_1 - t)^2}{2}$ **(1 т)**
$f = h_0 - \frac{g(t_1 - t)^2}{2} \approx 0,49 \text{ m} \approx 0,5 \text{ m}$ **(1 т)**

**Част 2. А)** Скоростта на нарастване на висулката е:
$v_1 = \frac{h}{t_2} = 1,2 \text{ m/h} = 2 \text{ cm/min}.$ **(1 т)**

**Б)** Разглеждаме време за един цикъл, равен на падането на 9 капки. Една капка замръзва на висулката, останалите 8 падат, но само 4 замръзват. Радиусът на цилиндъра е 3 пъти по-голям от този на висулката. След като отчетем, че обемът на цилиндър зависи от $r^2$ **(1 т)**.
$\frac{v_2}{v_1} = \frac{4}{9}$ **(1 т)**

**В)** Скоростта, с която се приближават висулката и цилиндъра е:
$v = v_1 + v_2 = \frac{13}{9}v_1$ **(1 т)**

**Г)** $T_x = \frac{H}{v}$ **(1 т)**
$T_x = \frac{9Ht_2}{13h} = \frac{6}{13} h = 27,7 \text{ min}$ **(1 т)**

**Задача 2. Локомотив + вагони = влакова композиция Част 1.**

**А)** При спиране действа сила на триене $f$:
(1) $f = M \cdot a$ **(0,5 т)**
където $M$ е масата на цялата композиция ($M = (n + 1) \cdot m$)
от друга страна:
(2) $f = kMg,$ **(0,5 т)**
След приравняване на уравнения (1) и (2) намираме търсения коефициент $k$:
$k = \frac{a}{g}$ **(1 т)**
От друга страна: $S = \frac{v^2}{2a}$ следва, че $a = \frac{v^2}{2S}$ и окончателно:
$k = \frac{v^2}{2gS} = 0,2$ **(1 т)**

**Б)** Когато на един от вагоните не сработи спирачката, силата на триене е $f_1$. Силата на триене, действаща върху локомотива и влаковата композиция без един вагон е равна на:
$f_1 = knmg$ **(1 т)**
Ускорението ще бъде $a_1$:
$a_1 = \frac{f_1}{M} = \frac{n}{n+1}kg$ **(1 т)**
Спирачният път $S_1$ тогава ще бъде:
$S_1 = \frac{v^2}{2a_1} = \frac{n+1}{n} \frac{v^2}{2kg}$ или $S_1 = \left(1 + \frac{1}{n}\right)S$ **(1 т)**
$S_1 = 110 \text{ m}$ **(0,5 т)**

**В)** Ускорението на влака лесно се съобразява от закона $S = \frac{at^2}{2}$. **(0,5 т)** След сравняване на закона с дадения израз в условието, следва че:
$\frac{a}{2} = 0,5$ **(0,5 т)**
$a = 1 \text{ m/s}^2$ **(0,5 т)**

**Г)** Теглителната сила е само от страна на локомотива и тя е равна на силата на триене между колелата и релсите. В този случай силата на триене се явява дърпаща и е по посока на движението. Теглителната сила е равна на $k_2mg$. **(0,5 т)**
От друга страна силата на триене на вагоните е насочена в посока обратна на движението и е равна на $k_1nmg$. **(0,5 т)** Прилагаме втори закон на Нютон:
$k_2mg - k_1nmg = (n + 1) \cdot ma$ **(0,5 т)**
$k_2 = k_1n + (n + 1)\frac{a}{g}$
$k_2 = 1,6$ **(0,5 т)**

**Задача 3. Време за удар и сила на удар**
**Част 1.** Прилагаме втори закон на Нютон
$F = ma \Rightarrow F = m\frac{\Delta v}{\Delta t}$ **(1 т)**
$F = \frac{mv}{t_0}$ **(1 т)**

**Част 2.**
**A)** $P_0 = Nmg = 10 \text{ mN}$ **(1 т)**
**Б)** Свободно падане без начална скорост
$t = \sqrt{\frac{2h}{g}} = 0,1 \text{ s};$ **(1 т)** $v = \sqrt{2gh} = 1 \text{ m/s}$ **(1 т)**
**В)** Докато пада песъчинката за време $t$ показанията на везната ще бъдат
$P_1 = (N - 1) \cdot mg = 9,99 \text{ mN}$ (за време $t$)
В момента на удара показанията на везната от момента $t$ до $t_0$ ще бъдат, т.е. за време $t_0$:
$P_2 = (N - 1)mg + \Delta P$
Където $\Delta P$ е „допълнителното“ тегло, заради удара на песъчинката в дъното
$P_2 = (N - 1)mg + \frac{mv}{t_0} = 10,19 \text{ mN}$ (за време $t_0$)
Но отчитането на $P_2$ ще бъде в продължение само на време $t_0$ и после везната ще покаже отново стойност $P_0$.
Изчисленията са пояснителни, оценява се само графиката. **(2 т)**

**Г)** За време докато падне първата песъчинка до дъното ще са изминали $n = t/t_1 = 20$ интервала, т.е. ще са се откъснали 19 песъчинки. Падането на песъчинките ще предизвика промяна в показанието на везната до момента $t$ по следния начин:
Когато се откъсне първата песъчинка везната ще отчита тегло:
От момента 0 до $t_1$: $P = (N - 1)mg$ (една песъчинка е във въздуха)
От момента $t_1$ до $2t_1$: $P = (N - 2)mg$ (две песъчинки са във въздуха)
От момента $2t_1$ до $3t_1$: $P = (N - 3)mg$ (три песъчинки са във въздуха)
От момента $3t_1$ до $4t_1$: $P = (N - 4)mg$ (четири песъчинки са във въздуха)
… и т.н. до момента $t$, когато във въздуха се намират 19 песъчинки – 18 са във въздуха, а 19-тата започва да навлиза в желето (и в същия момент се отделя 20-тата).

**След момента $t$:**
Ако песъчинките падат през интервал от време $t_1$, то това означава, че в момента, когато първата се удари в дъното, ще има още 19 падащи песъчинки. Тъй като времето на отделяне на две последователни песъчинки $t_1$ е равно на времето за пълно спиране на една песъчинка $t_0$, то когато приключи времето на удара за първата песъчинка, втората ще е започнала да взаимодейства с дъното, т.е. винаги само една песъчинка ще спира в дъното. Тогава показанията на везната ще бъдат постоянни на $P_3$. Винаги ще има падащи 19 песъчинки във въздуха и 20-тата ще взаимодейства с дъното.
Тогава показанията на везната след време $t$ ще бъдат:
$P_3 = (N - 19)mg + \Delta P$
$P_3 = 10,01 \text{ mN}$
Изчисленията са пояснителни, оценява се само графиката. **(2 т)**