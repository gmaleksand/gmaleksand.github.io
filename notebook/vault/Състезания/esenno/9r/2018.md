[[Състезания/esenno/9/2017|◂ 2017]] | [[Състезания/esenno/9/2018|условия]] | [[Състезания/esenno/9/2019| 2019 ▸]]

**Задача 1.** Всеки от елементите $R_x$, използвани в електрическата схема, показана на Фигура 1, може да променя съпротивлението си в зависимост от напрежението $U_x$ върху него. Между точките $A$ и $B$ се подава напрежение $U_{AB}$, което бавно се променя с времето $t$, както е показано на Фигура 2. Зависимостта на съпротивлението $R_x$ от напрежението $U_x$ е:

$$R_x = \begin{cases} 3\ \Omega, & \text{ако } U_x \le 3\text{ V}; \\ 6\ \Omega, & \text{ако } U_x > 3\text{ V}. \end{cases}$$

Представете показанията на амперметъра от Фигура 1 като функция на времето – таблично и графично. **(9,5 т.)** Приемете, че амперметърът е идеален. В кой момент от време мощността на тока през веригата е максимална. Пресметнете тази мощност. **(0,5 т.)**

*(Изображения: Фигура 1 със схема и Фигура 2 с графика на напрежението $U_{AB}(t)$)*

**Решение: 1.** Два от елементите на Фиг. 1 са успоредно свързани, тоест напрежението върху тях ще е едно и също и те ще променят съпротивлението си едновременно. Тогава еквивалентната схема на Фиг. 1 ще е като на горната фигура, където с $U_1$ и $U_2$ са означени напреженията върху двата елемента – $R_1$ и $R_2$. Тъй като във всеки един момент от време $t$ е изпълнен законът на Ом, тогава може да запишем $U_i = IR_i, i = 1, 2$. Освен това $U_1 + U_2 = U_{AB}$. От последните две равенства може да определим тока през амперметъра:
$$I(t) = U_{AB}(t) / (R_1 + R_2). \quad (0,8\text{ т.}) \quad (1.1)$$

От графиката на Фигура 2 се вижда, че зависимостта на $U_{AB}(t)$ е:
$$U_{AB}(t) = \begin{cases} at, & \text{ако } t \in [0, 27]\text{ s}; \\ b - at, & \text{ако } t \in (27, 54]\text{ s}, \end{cases}$$
където $a = 1\text{ V/s}, b = 54\text{ V}. \quad (0,2\text{ т.})$

За да определим в кои моменти от време $t$ елементите $R_x$ си променят съпротивлението, ще използваме следната последователност: съобразяваме какво ще бъде напрежението върху елементите; определяме съпротивлението им; пресмятаме тока през амперметъра; намираме условието, от което може да се определи момента от време, в който съпротивлението се променя; пресмятаме съответното време. За нагледност ще запишем резултатите в таблица:

| $R_1\ (\Omega)$ | $R_2\ (\Omega)$ | $I_{AB}\ (\text{A})$ | Условие, от което се определя $t$ | $t\ (\text{s})$ |
| :--- | :--- | :--- | :--- | :--- |
| 3 | 1.5 | $2t/9$ | $U_1 = IR_1 \le 3\text{ V}, 0\text{ s} \le t \le 27\text{ s}$ | 4.5 |
| 6 | 1.5 | $2t/15$ | $U_2 = IR_2 \le 3\text{ V}, 4.5\text{ s} \le t \le 27\text{ s}$ | 15 |
| 6 | 3 | $t/9$ | $U_1 > 3\text{ V}, U_2 > 3\text{ V}, 15\text{ s} \le t \le 27\text{ s}$ | 27 |
| 6 | 3 | $(54 - t)/9$ | $U_2 = IR_2 \le 3\text{ V}, 27\text{ s} \le t \le 54\text{ s}$ | 45 |
| 6 | 1.5 | $2(54 - t)/15$ | $U_1 = IR_1 \le 3\text{ V}, 45\text{ s} \le t \le 54\text{ s}$ | 50.25 |
| 3 | 1.5 | $2(45 - t)/9$ | $U_1 \le 3\text{ V}, U_2 \le 3\text{ V}, 50.25\text{ s} \le t \le 54\text{ s}$ | 54 |
**(4,5 т.)**

След като сме определили големината на тока и моментите от време, в които елементите сменят съпротивлението си, може да попълним таблицата за $I(t)$, **(2 т.)** както и да начертаем графиката: **(2 т.)**

| $t\ (\text{s})$ | $I_{AB}\ (\text{A})$ |
| :--- | :--- |
| 0 | 0 |
| 4.5 | 1 |
| 4.5 | 0.6 |
| 15 | 2 |
| 15 | 1.67 |
| 27 | 3 |
| 45 | 1 |
| 45 | 1.2 |
| 50.25 | 0.5 |
| 50.25 | 0.83 |
| 54 | 0 |

*(Изображение: Графика на тока $I_{AB}$ спрямо времето $t$)*

Мощността на тока се определя от израза $P = UI$. От дадената зависимост на $U(t)$ и от получената зависимост $I(t)$ се вижда, че $P$ ще е максимална когато $t = 27\text{ s}$, **(0,25 т.)** а стойността ѝ ще е $P = 81\text{ W}$. **(0,25 т.)**

**Задача 2.** В топлоизолиран съд има вода с маса $m_в = 2\text{ kg}$ и температура $t_0 = 0\ ^\circ\text{C}$. В съда се поставя парче лед с маса $m_л = 500\text{ g}$ и температура $t_1 = -10\ ^\circ\text{C}$. Ледът е захванат за дъното на съда с нишка, както е показано на Фигура 1. С колко процента ще се измени масата на леда, когато в съда настъпи топлинно равновесие? **(2 т.)** След като настъпи топлинно равновесие, във водата се потапя нагревател с мощност $P = 500\text{ W}$. Колко минути трябва да е включен нагревателят, за се нагрее водата до температура $t_2 = 20\ ^\circ\text{C}$. **(4 т.)** Определете силата на опън на нишката $T$, преди да бъде включен нагревателят, ако знаете, че в този момент височината на водата в съда е $h_1 = 25.6\text{ cm}$, а след като се изключи нагревателят, височината на водата е $h_2 = 25.0\text{ cm}$. Дъното на съда има площ $S = 100\text{ cm}^2$. **(4 т.)** Топлинните капацитети на съда и нагревателя, обемът на нагревателя, както и изпарението на водата и масата на въздуха над водата се пренебрегват. Да се приеме също така, че плътността на водата е постоянна и не зависи от температурата.

**Полезни константи:** специфичен топлинен капацитет на леда – $c_л = 2.1\text{ kJ/kg.K}$, специфична топлина на топене на леда – $\lambda = 330\text{ kJ/kg}$, специфичен топлинен капацитет на водата – $c_в = 4.2\text{ kJ/kg.K}$, плътност на водата – $\rho_в = 1.0\text{ g/cm}^3$, земно ускорение – $g = 10\text{ m/s}^2$.

**Решение: 2.** След настъпване на топлинен баланс между водата и леда в съда ще има вода и лед при температура $t_0 = 0\ ^\circ\text{C}$, като масата на леда ще е нараснала с $\Delta m$. Записваме уравнението на топлинния баланс, което ще има вида:
$$m_л c_л (t_0 - t_1) = \Delta m \lambda. \quad (1\text{ т.})$$
Така определяме отношението $\frac{\Delta m}{m_л} = \frac{c_л}{\lambda}(t_0 - t_1) \approx 6.4\%. \quad (1\text{ т.})$

При включване на нагревателя, топлината, която той отделя, ще отиде за разтапяне на леда, който вече има маса $M_л = m_л + \Delta m = 532\text{ g}$ и нагряване на вода с маса $M_в = m_л + m_в = 2.5\text{ kg}$ от температура $t_0 = 0\ ^\circ\text{C}$ до $t_2 = 20\ ^\circ\text{C}$. Този път уравнението на топлинния баланс има вида:
$$Pt = \lambda M_л + M_в c_в (t_2 - t_0). \quad (3\text{ т.})$$
Откъдето определяме времето за нагряване $t = [\lambda M_л + M_в c_в (t_2 - t_0)] / P \approx 771\text{ s}$, $t \approx 13\text{ min}. \quad (1\text{ т.})$

За определяне на силата на опън на нишката $T$, ще използваме, че хидростатичното налягане на дъното на съда $p$ се определя от височината на водата в него – $h$. Така преди да бъде включен нагревателя силата, която ще действа на дъното на съда, е $F = \rho_в g h_1 S - T. \quad (2\text{ т.})$ След като нагревателят се включи и ледът се стопи, нивото на водата пада, но силата, действаща на дъното на съда остава същата или $F = \rho_в g h_2 S. \quad (1\text{ т.})$ Като приравним десните страни на предните две равенства за силата на опън на нишката се получава $T = \rho_в g(h_1 - h_2)S = 0.6\text{ N}. \quad (1\text{ т.})$

**Задача 3.** Последният вагон на влак се намира на разстояние $l$ от изхода на подлеза на перона. Пътник за същия влак излиза от подлеза, но забелязва, че влакът тръгва с постоянно ускорение $a$. С каква минимална скорост $v_0$ трябва да бяга човекът, за да догони влака? Колко време $t_0$ ще бяга човекът и на какво разстояние $x_0$ от изхода на подлеза ще хване влака? **(5 т.)** Нека влакът има маса $m$ и мощност $P$. Каква ще е максималната скорост на влака, ако знаем, че над определена скорост $v$ съпротивителната сила действаща на влака се дава с израза $f_с = \mu N + kv$, където $\mu$ и $k$ са известни константи, а $N$ е нормалната реакция на опората, действаща на влака? **(5 т.)**

**Решение: 3.** Нека за начало на координатната система изберем изхода на подлеза, а положителната посока на оста $x$ да съвпада с посоката на ускорението на влака. В тази отправна система законите за движение на последния вагон на влака и човека имат следния вид:
$$x_в = l + at^2/2,$$
$$x_ч = vt.$$
За да се качи на влака, човекът и последният вагон трябва да са на едно и също място $x_в = x_ч$, в някакъв момент от време $t$. **(2,5 т.)** Като приравним десните части на последните равенства получаваме квадратно уравнение за времето $t$, $at^2 - 2vt + 2l = 0$. Корените на това уравнение са $t_{1,2} = \frac{v}{a} \left( 1 \pm \sqrt{1 - \frac{2al}{v^2}} \right)$. Те съответстват на $v > \sqrt{2al}$, ние търсим минималната скорост, която съответства на решение $t_0 = v_0/a$, което се определя от условието $v = \sqrt{2al} = v_0$. След като вече сме намерили минималната скорост и времето на движение, тогава лесно може да пресметнем $x_0 = 2l. \quad (2,5\text{ т.})$

При достигане на максимална скорост, ускорението на влака ще е нула, тоест силата създавана от двигателя на влака $F$ ще се изравни със съпротивителната сила $f_с$. Тогава може да запишем, че $P = F v_{max} = (\mu N + kv_{max})v_{max} = \mu m g v_{max} + kv^2_{max}. \quad (3\text{ т.})$ Прехвърляме всичко от едната страна на равенството и получаваме квадратно уравнение за скоростта $v_{max}$. В случая физичен смисъл има само решението
$$v_{max} = \frac{\mu mg}{2k} \left[ \sqrt{1 + \frac{4kP}{(\mu mg)^2}} - 1 \right]. \quad (2\text{ т.})$$
