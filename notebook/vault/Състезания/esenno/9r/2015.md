[[Състезания/esenno/9/2014|◂ 2014]] | [[Състезания/esenno/9/2015|условия]] | [[Състезания/esenno/9/2016| 2016 ▸]]

**Задача 1. Кинематика**

**Част 1:**

а) За една минута ($T = 60\text{ s}$) всяка кола, движеща се със скорост $v_0$, изминава разстояние $N_0(L + L_0)$, измерено спрямо неподвижния полицай. Така получаваме $N_0(L + L_0) = v_0T$ \[1 т\]. Когато полицаят се движи със скорост $v$, получаваме $N_1(L + L_0) = (v_0 - v)T$ \[1 т\]. Разделяме едното уравнение на другото и намираме $\frac{v}{v_0} = 1 - \frac{N_1}{N_0}$, т.е. $v_0 = 10v = 50\text{ km/h}$ \[1 т\].

б) От уравнението $N_0(L + L_0) = v_0T$ \[1 т\] намираме $L = \frac{v_0T}{N_0} - L_0$, т.е. $L \approx 80.3\text{ m}$ \[1 т\].

в) За броя на насрещно движещите се коли получаваме $N_2(L + L_0) = (v_0 + v)T$. Така намираме $\frac{N_2}{N_0} = \frac{v_0 + v}{v_0}$ и следователно $N_2 = 1.1N_0 = 11$ \[1 т\].

**Част 2:**

а) В момента $t$ височината на първата капка е $h_1 = H - \frac{gt^2}{2}$ \[0.2 т\], а на втората е $h_2 = H - \frac{g(t - \Delta t)^2}{2}$ \[0.2 т\]. Първата капка достига повърхността в момента $t_1$, за който е изпълнено $h_1 = H - \frac{gt_1^2}{2} = 0$ \[0.1 т\]. Намираме $t_1 = \sqrt{2H/g}$. Аналогично намираме и момента $t_2$, в който втората капка достига повърхността: $t_2 = \sqrt{2H/g} + \Delta t$. Така получаваме $\Delta t' = t_2 - t_1 = \Delta t$ \[1 т\].

б) Първата капка достига повърхността в момента $t_1$, за който $h_1 = H - \frac{gt_1^2}{2} = vt_1$ \[0.25 т\], а втората – в момента $t_2$, за който $h_2 = H - \frac{g(t_2 - \Delta t)^2}{2} = vt_2$ \[0.25 т\]. За $t_1$ и $t_2$ получихме квадратни уравнения, от които намираме $t_1 = \frac{-v + \sqrt{v^2 + 2gH}}{g}$ \[0.5 т\] и $t_2 = \Delta t + \frac{-v + \sqrt{v^2 + 2gH - 2gv\Delta t}}{g}$ \[0.5 т\]. Така получаваме $\Delta t' = t_2 - t_1 = \Delta t + \frac{\sqrt{v^2 + 2gH - 2gv\Delta t} - \sqrt{v^2 + 2gH}}{g}$ \[1 т\].

**Задача 2. Електростатика**

а) Ако зарядът $q$ също е положителен, както и да поставим трите топчета, на крайните две ще действат сили, които ще ги отблъскват (отдалечават едно от друго). Следователно зарядът $q$ трябва да е **отрицателен**. \[1т\]

б) Отрицателният заряд $q$ не може да се постави в областите I или III, защото тогава другите два заряда ще го привличат и той не може да бъде в равновесие. \[1т\]
Зарядът $q$ трябва да се постави в областта II, т.е. между положителните заряди $q_1$ и $q_2$, където те му действат със срещуположни сили, които би могло да се уравновесят. \[1т\]

в) На заряда $q$ действат две сили (вж. чертежа), чиито големини се определят от закона на Кулон:
$F_1 = k\frac{q_1q}{x^2}$ и $F_2 = k\frac{q_2q}{(r - x)^2}$. \[1т\]
За да бъде зарядът $q$ в равновесие, двете противоположни сили трябва да имат еднакви големини
$k\frac{q_1q}{x^2} = k\frac{q_2q}{(r - x)^2}$, откъдето получаваме квадратно уравнение за $x$: $(q_1 - q_2)x^2 - 2q_1rx + q_1r^2 = 0$ \[1т\].
Уравнението има два корена, които се записват във вида $x_1 = \frac{r\sqrt{q_1}}{\sqrt{q_1} - \sqrt{q_2}}$ и $x_2 = \frac{r\sqrt{q_1}}{\sqrt{q_1} + \sqrt{q_2}}$ \[1т\]. За втория корен е изпълнено условието $x_2 < r$, т.е. зарядът $q$ да се намира между двата положителни заряда (в област II). Първият корен обаче не удовлетворява това условие. Действително, при $q_1 > q_2$ имаме $x_1 > r$, т.е. зарядът $q$ е в област III. При $q_1 < q_2$ имаме $x_1 < 0$, т.е. зарядът $q$ е в област I. Следователно търсеното разстояние е $x = x_2$ \[1т\].

г) Потенциалът на полето, създадено от двата заряда, е сума от потенциалите на полетата, породени от отделните заряди. Потенциалът от страна на $q_1$ е $\phi_1 = k\frac{q_1}{x}$ \[0.5т\], а от страна на $q_2$ е $\phi_2 = k\frac{q_2}{r - x}$ \[0.5т\]. Следователно $\phi = k\frac{q_1}{x} + k\frac{q_2}{r - x}$ \[1т\], т.е. $\phi = k\frac{(\sqrt{q_1} + \sqrt{q_2})^2}{r}$ \[1т\].

**Задача 3. Балон с въздух**

а) Пълната маса на балона, включваща масата на материала $m$ и масата на загретия въздух с температура $t$, трябва да е равна на масата на изместения от балона въздух с температура $t_0$:
$m + \rho_1V = \rho_0V$, т.е. $\rho_1 = \rho_0 - \frac{m}{V}$ \[1 т\]. За температурата имаме връзката (налягането е константно) $\rho_1t_1 = \rho_0t_0$ (температурата е в единици Келвин) \[1 т\]. Така получаваме
$t_1 = \frac{t_0}{1 - m/(\rho_0V)} \approx 93.25^\circ\text{ C.}$ \[1 т\]

б) Пълната сила, която действа на балона в посока надолу, е $T + (m + \rho_2V)g$ \[0.5 т\], а тази, която действа нагоре, е $\rho_0Vg$ \[0.5 т\]. От равенството на силите получаваме $T = (\rho_0 - \rho_2)Vg - mg$ \[0.5 т\]. Аналогично на горната подточка имаме $\rho_0t_0 = \rho_2t_2$ \[0.5 т\]. Така получаваме
$T = \rho_0Vg \left( 1 - \frac{t_0}{t_2} \right) - mg \approx 1.05\text{ N.}$ \[1 т\]

в) Аналогично на подточка а) намираме $m + \rho'_2V = \rho'_0V$, където $\rho'_0$ и $\rho'_2$ са съответно плътностите на въздуха извън и в балона на височина $h$. Така намираме, че балонът ще се издига, докато плътността на околния въздух стане $\rho'_0 = \rho'_2 + \frac{m}{V}$ \[1 т\]. Тъй като балонът е затворен, имаме $\rho'_2 = \rho_2 = \rho_0\frac{t_0}{t_2}$ \[1 т\].
Също имаме $\rho'_0 = \rho(h) = \rho_0 \left( 1 - \frac{\rho_0}{P_0}gh \right)$ \[1 т\]. Така получаваме
$h = \left( 1 - \frac{t_0}{t_2} - \frac{m}{\rho_0V} \right) \frac{P_0}{\rho_0g} \approx 1095\text{ m.}$ \[1 т\]
