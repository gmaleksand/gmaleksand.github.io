[[Състезания/esenno/st/2019|◂ 2019]] | [[Състезания/esenno/st/2022|условия]] | [[Състезания/esenno/st/2023| 2023 ▸]]

**Задача 1. Преобръщане на пръчка** 

На фигурата са показани силите, действащи на пръчката: 

 

За всяка сила с правилно означена посока и приложна точка $\times$ 0.5 точки: максимум [1.5] 

Докато започне хлъзгането, пръчката се върти около ръба О на масата. От теоремата на Щайнер намираме инерчния момент на пръчката спрямо т. О: 

$$ (1) \quad I_0 = \frac{1}{12} m\ell^2 + mx^2, \quad [1.0] $$

където $I_C = (1 / 12)m\ell^2$ е инерчният момент на пръчката спрямо нейния център на масата $C$, а $x = |OC|$. Ако пръчката сключва с хоризонта ъгъл $\alpha$, тя се върти около $O$ с ъглова скорост $\omega$, която може да бъде определена от закона за запазване на енергията: 

$$ (2) \quad \frac{1}{2} I_0\omega^2 = mgx \sin \alpha, \quad [1.0] $$

понеже силата $\vec{f}$ на триене е приложена към неподвижна точка и не върши работа. Оттук намираме: $\omega^2 = 24gx \sin \alpha / (\ell^2 + 12x^2)$ и съответно определяме нормалното ускорение на центъра на масата: 

$$ (3) \quad a_n = \omega^2 x = \frac{24gx^2 \sin \alpha}{\ell^2 + 12x^2} \quad [1.0] $$

От II принцип на механиката, записан в проекции по дължината на пръчката: 

$ (4) \quad ma_n = f - G \sin \alpha, \quad [0.5] $

изразяваме силата на триене: 

$$ (5) \quad f = ma_n + mg \sin \alpha = \left( \frac{\ell^2 + 36x^2}{\ell^2 + 12x^2} \right) mg \sin \alpha. \quad [0.5] $$

Нека $\varepsilon$ е ъгловото ускорение на пръчката спрямо ръба на масата. От основното уравнение за въртене около неподвижна ос: 

$$ (6) \quad I_0\varepsilon = mgx \cos \alpha \quad [1.0] $$

определяме тангенциалното ускорение на точка $C$: 

$$ (7) \quad a_\tau = \varepsilon x = \frac{12gx^2 \cos \alpha}{\ell^2 + 12x^2}. \quad [1.0] $$

Записваме II принцип на механиката за направление, перпендикулярно на пръчката: 

$$ (8) \quad ma_\tau = G \cos \alpha - N, \quad [0.5] $$

и намираме силата на нормална реакция на масата: 

$$ (9) \quad N = mg \cos \alpha - ma_\tau = \left( \frac{\ell^2}{\ell^2 + 12x^2} \right) mg \cos \alpha. \quad [0.5] $$

Докато пръчката се върти около ръба на масата, е изпълнено: $f \le \mu N$, т.е: 

$$ (10) \quad (\ell^2 + 36x^2) \sin \alpha \le \mu\ell^2 \cos \alpha \quad [0.5] $$

Знакът за равенство съответства на момента, в който пръчката започва да се хлъзга, т.е. когато $\alpha = \alpha_{\text{max}}$. Оттук намираме: 

$$ (11) \quad \alpha_{\text{max}} = \arctan\left(\frac{\mu\ell^2}{\ell^2 + 36x^2}\right) \approx 20^\circ. \quad [1.0] $$

**Задача 2. Ядрен магнитен резонанс** 

а) Моларната маса на захарозата е: 

$$ (1) \quad \mu = 12 \times 12 \, \text{g/mol} + 22 \times 1 \, \text{g/mol} + 11 \times 16 \, \text{g/mol} = 342 \, \text{g/mol}. $$

Следователно кристалчето съдържа количество вещество 

$$ (2) \quad n = \frac{m}{\mu} = \frac{1.0 \times 10^{-3} \, \text{g}}{342 \, \text{g/mol}} \approx 2.92 \times 10^{-6} \, \text{mol} $$

и съответно: 

$$ (3) \quad N = nN_A \approx 1.76 \times 10^{18} $$

молекули захароза. Понеже една молекула захароза съдържа 22 атома водород, общият брой атоми водород (и съответно протони) е: 

$$ (4) \quad N_H = 22N \approx 3.87 \times 10^{19}. \quad [1.0] $$

Тъй като магнитният момент на всички протони е в една посока, общият магнитен момент на кристалчето е: 

$$ (5) \quad M = N_H p_m = \frac{22mp_m N_A}{\mu} \approx 5.42 \times 10^{-7} \, \text{A.m}, \quad [0.5] $$

а общият момент на импулса (общият спин): 

$$ (6) \quad L = N_H S = \frac{11mN_A \hbar}{\mu} \approx 2.03 \times 10^{-15} \, \text{kg.m}^2/\text{s}, \quad [0.5] $$

б) Върху магнитен дипол, поставен в магнитно поле, действа въртящ момент: 

$$ (7) \quad \vec{T} = \vec{M} \times \vec{B}_0 = (M \sin \theta \hat{x} + M \cos \theta \hat{z}) \times B_0 \hat{z} = -MB_0 \sin \theta \hat{y}, \quad [0.5] $$

защото $\hat{z} \times \hat{z} = 0$ и $\hat{x} \times \hat{z} = -\hat{y}$. Следователно големината на въртящия момент е: 

$$ (8) \quad T = MB_0 \sin \theta \approx 1.36 \times 10^{-6} \, \text{N.m}. \quad [0.5] $$

Посоката на $\vec{T}$ е в отрицателната посока на оста $Y$. \[0.5\] 

в) Скоростта, с която се променя моментът на импулса на кристалчето, е: 

$$ (9) \quad \frac{d\vec{L}}{dt} = \vec{T}. \quad [0.5] $$

При прецесия векторът $\vec{L}$ се върти с постоянна ъглова скорост $\vec{\omega}$, успоредна на посоката на магнитното поле, т.е. по оста $Z$. Следователно: 

$$ (10) \quad \frac{d\vec{L}}{dt} = \vec{\omega} \times \vec{L}, \quad [0.5] $$

откъдето следва: 

$$ (11) \quad \left| \frac{d\vec{L}}{dt} \right| = \omega L \sin \theta. \quad [0.5] $$

Като вземем предвид израза (5) за общия магнитен момент, (6) за общия момент на импулса и (8) за големината на въртящия момент, получаваме уравнението: 

$$ (12) \quad \frac{11mN_A \hbar \sin \theta}{\mu} \omega = \frac{22mp_m N_A B_0 \sin \theta}{\mu}, \quad [0.5] $$

откъдето намираме кръговата честотата на прецесия: 

$$ (13) \quad \omega = \frac{2p_m B_0}{\hbar} \approx 1.33 \times 10^9 \, \text{rad/s}, \quad [1.0] $$

г) При прецесията на магнитния момент, се променят неговите компоненти по $X$ и $Y$. Магнитното поле, дължащо се на $X$ компонентата на магнитния момент, не води до магнитен поток през намотката. \[0.5\] 

Следователно индуцираното в намотката ЕДН се дължи единствено на променливата $Y$ компонента:

$$ (14) \quad M_y(t) = -M \sin \theta \sin(\omega t), \quad [0.5] $$

която създава в центъра на навивката променливо магнитно поле с индукция: 

$$ (15) \quad B_y(t) = \frac{\mu_0 M_y(t)}{2\pi d^3} = -\frac{\mu_0 M \sin \theta \sin(\omega t)}{2\pi d^3}. \quad [0.5] $$

Понеже намотката е с малки размери, можем да приемем, че полето през напречното ѝ сечение е практически еднородно. Следователно магнитният поток през намотката е: 

$$ (16) \quad \Phi(t) = B_y(t)A = -\frac{\mu_0 MA \sin \theta \sin(\omega t)}{2\pi d^3}. \quad [0.5] $$

Съгласно със закона на Фарадей, в намотката се индуцира променливо напрежение: 

$$ (17) \quad \mathcal{E}(t) = -\frac{\mathrm{d}\Phi(t)}{\mathrm{d}t} = \frac{\mu_0 MA\omega \sin \theta \cos(\omega t)}{2\pi d^3}. \quad [0.5] $$

Следователно ефективната стойност на напрежението в намотката е: 

$$ (18) \quad \mathcal{E}_{\text{eff}} = \frac{\mathcal{E}_{\text{max}}}{\sqrt{2}} = \frac{\sqrt{2}\mu_0\omega MA \sin \theta}{4\pi d^3} \approx 4.1 \times 10^{-5} \text{V}. \quad [1.0] $$

**Задача 3. Сапунен мехур** 

Тъй като фотоапаратът е на голямо разстояние от мехура, във фотоапарата попадат практически успоредни лъчи. От фигурата вляво се вижда, че тъмен или светъл пръстен с радиус $r$ съответства на лъчи, падащи върху мехура под ъгъл $\alpha$, такъв че: 

$$ (1) \quad \sin \alpha = \frac{r}{R}, \quad [0.25] $$

където $R$ е радиусът на мехура. Светлите (тъмните) пръстени се дължат на конструктивна (деструктивна) интерференция между светлинни вълни, отразени съответно от външната и от вътрешната повърхност на сапунената ципа. Тъй като дебелината на ципата е много малка, може да приемем, че интерфериращите вълни се отразяват от плоскопаралелна пластина. От закона на Снелиус следва, че ъгълът $\beta$ на пречупване в ципата е такъв, че: 

$$ (2) \quad \sin \beta = \frac{\sin \alpha}{n}, \quad [0.25] $$

От фигурата вдясно се вижда, че оптичният път на вълната 1, отрезена от външната повърхност е: 

$$ (3) \quad s_1 = \frac{\lambda}{2} + 2d \sin \alpha \tan \beta = \frac{\lambda}{2} + \frac{2d \sin^2 \alpha}{\sqrt{n^2 - \sin^2 \alpha}}, \quad [1.0] $$

като сме взели предвид, че вълната се отразява от оптически по-плътна среда. Вълната 2 изминава в ципата оптичен път: 

$$ (4) \quad s_2 = \frac{2dn}{\cos \beta} = \frac{2dn^2}{\sqrt{n^2 - \sin^2 \alpha}}. \quad [1.0] $$

От условието за интерференчен максимум: 

$$ (5) \quad s_2 - s_1 = k\lambda $$

и израза (1) за $\sin \alpha$ получаваме за радиуса на светлите пръстени: 

$$ (6) \quad 2d\sqrt{n^2 - r^2/R^2} = k\lambda + \lambda/2 \quad (k = 0, 1, 2, \dots). \quad [0.5] $$


За радиуса на тъмните пръстени съответно имаме: 

$$ (7) \quad 2d\sqrt{n^2 - r^2/R^2} = k\lambda \quad (k = 0, 1, 2, \dots). \quad [0.5] $$

От получените формули следва, че на пръстените с по-голям радиус съответства максимум (минимум) от по-малък порядък. Затова номерираме пръстените с целочислен индекс $m = 1, 2, \dots$ от най-външния светъл (тъмен) пръстен към центъра, като индексът $m$ в общия случай не съвпада с порядъка $k$ на максимума (минимума). Затова условията (6) и (7) може да бъдат записани с едно уравнение: 

$$ (8) \quad \sqrt{n^2 - r^2/R^2} = m\frac{\lambda}{2a} + C, \quad [0.5] $$

където стойността на константата $C$ зависи от това дали става въпрос за максимум или за минимум. От тук се вижда, че ако въведем променливи: 

$$ (9) \quad x \equiv m \text{ и } y \equiv \sqrt{n^2 - r^2/R^2}, \quad [0.5] $$

получаваме линейна зависимост: 

$$ (10) \quad y = Ax + C, \quad \text{където:} $$

$$ (11) \quad A = \frac{\lambda}{2d} \quad [0.5] $$

е еднакъв за светлите и за тъмните пръстени коефициент на наклон на правата. За да определим $A$, а оттам и търсената дебелина $d$, измерваме с линийка диаметъра $2R$ на мехура и диаметрите $2r$ на светлите пръстени (в средата на пръстена). Резултатите са нанесени в таблица 1. След това пресмятаме съответните стойности на променливата $y$ и също нанасяме стойностите в таблицата. 

Таблица 1.  $2R = 5.1 \text{ cm}$

| $m = x$ | $2r (\text{cm})$ | $y$  |
| ------- | ---------------- | ---- |
| 1       | 4.9              | 0.95 |
| 2       | 4.4              | 1.04 |
| 3       | 3.8              | 1.13 |
| 4       | 3.1              | 1.21 |
| 5       | 2.0              | 1.29 |

За измерване на диаметъра на мехура - 0.25 точки 

За измервания и пресмятания на всеки ред от таблицата - по 0.25 точки 

От таблицата построяваме графика на $y$ от $x$ (т.е. от $m$) и прекарваме апроксимираща права по експерименталните точки. 

За всяка правилно нанесена точка - 0.25 

За надписи върху осите - общо 0.25 

За поне 50% запълване на площта на координатната мрежа - 0.5 

От правата определяме коефициент на наклона: 

$$ (12) \quad A \approx 0.088 \quad [0.5] $$

и намираме дебелината на ципата: 

$$ (13) \quad d = \frac{\lambda}{2A} \approx 3.1 \times 10^3 \text{ nm} \quad [1.0] \quad \text{(13)} $$

Точкуването е същото, ако вместо светлите пръстени се измерват тъмните пръстени. 

