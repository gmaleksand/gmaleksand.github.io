[[Състезания/esenno/12/2023|◂ 2023]] | [[Състезания/esenno/12/2024|условия]] | [[Състезания/esenno/12/2025| 2025 ▸]]

**Задача 1. Тяло и наклонена равнина**

**а)** За да намерим ъгъла $\alpha$, е удобно да работим в декартова координатна система с ос $Ox$ надолу по посока на наклонената равнина и ос $Oy$ нагоре, перпендикулярно на равнината. Като разложим земното ускорение по протежение на осите, се вижда, че движението по $Ox$ е равноускорително с ускорение $a_x = g \sin \alpha$, а по $Oy$ имаме равнозакъснително (и след това равноускорително) движение с ускорение $a_y = g \cos \alpha$. \[0,5 т.\] Началната скорост е само по посока на $Oy$. Ако вземем началото на координатната система да е в първоначалното положение на тялото, законите за движение по $Ox$ и $Oy$ придобиват следния вид: $x(t) = \frac{a_x t^2}{2} = \frac{g \sin \alpha t^2}{2}$ и $y(t) = v_0 t - \frac{a_y t^2}{2} = v_0 t - \frac{g \cos \alpha t^2}{2}$. \[1 т.\] Максимално отдалечаване от равнината ще има в точката от траекторията с максимално $y$, т.е. когато скоростта $v_y$ по посока на оста $Oy$ стане нулева: $v_y = v_0 - a_y t = v_0 - g \cos \alpha t = 0$. \[0,5 т.\] Оттук следва, че изминалото време до това положение на тялото е $t_{y \text{max}} = \frac{v_0}{g \cos \alpha}$. \[0,5 т.\] Тъй като тази точка е на същата височина като началното положение на тялото върху равнината, може да се съобрази, че $\tan \alpha = \frac{y(t_{y \text{max}})}{x(t_{y \text{max}})} = \cot \alpha$. \[1 т.\] Така получаваме, че $\alpha = 45^\circ$. \[0,5 т.\]

**б)** В момента на падане изминалото време от началото на движението ще означим с $t_{\text{пад}}$ и съответно $y(t_{\text{пад}}) = 0$, т.е. $t_{\text{пад}} = \frac{2v_0}{g \cos \alpha}$. \[0,5 т.\] Изпълнено е, че $x(t_{\text{пад}}) = \frac{2v_0^2 \sin \alpha}{g \cos^2 \alpha} = d$. \[0,5 т.\] Следователно $v_0 = \sqrt{\frac{gd}{2 \sin \alpha}} \cos \alpha = \sqrt{\frac{gd}{2\sqrt{2}}} \approx 4,2 \text{ m/s}$. \[1 т.\]

**в)** Изминалото време до удара е $t_{\text{пад}} = \sqrt{\frac{2d}{g \sin \alpha}} = \sqrt{\frac{2\sqrt{2}d}{g}} \approx 1,2 \text{ s}$. \[1 т.\]

**г)** За да намерим най-високата точка от траекторията, ще използваме стандартната декартова координатна система ($Ox$ е насочена хоризонтално надясно, а $Oy$ е вертикално нагоре), центрирана в началното положение на тялото. Като отчетем, че ъгълът на хвърляне спрямо хоризонта е $\alpha = 45^\circ$, законите за движение по осите са: $x(t) = v_0 \sin \alpha t$ и $y(t) = v_0 \cos \alpha t - \frac{gt^2}{2}$. \[1 т.\] В най-високата точка скоростта по $Oy$ е нулева, така че $v_0 \cos \alpha - gt = 0$, т.е. изминалото време е $t_{h \text{max}} = \frac{v_0 \cos \alpha}{g}$ и височината на търсената точка спрямо началното положение ще бъде $h_{\text{max}} = \frac{v_0^2 \cos^2 \alpha}{2g} = \frac{d \cos^4 \alpha}{4 \sin \alpha}$. \[1 т.\] В условието се търси височината спрямо точката на падане, която се намира на $d \sin \alpha$ под началното положение на тялото, т.е. $H_{\text{max}} = h_{\text{max}} + d \sin \alpha = \frac{9d}{8\sqrt{2}} \approx 4 \text{ m}$. \[1 т.\]

**Задача 2. Вертикални пружини (две независими части)**

**Част I** В състояние на равновесие пружината е опъната и оказва сила $F = k\Delta\ell$ върху горното бутало надолу и върху долното бутало нагоре. \[0,5 т.\] Силата върху горното бутало създава допълнително налягане $F/S_{\text{г}}$ между буталата. \[0,5 т.\] Така на долното бутало има налягане $\rho g \ell + F/S_{\text{г}}$ над атмосферното, като с $\ell$ сме означили дължината на пружината. \[0,5 т.\] Сумарната сила върху долното бутало трябва да е нулева, т.е. $k\Delta\ell = S_{\text{д}}(\rho g \ell + F/S_{\text{г}}) = S_{\text{д}}(\rho g \ell_0 + \rho g \Delta\ell + k\Delta\ell/S_{\text{г}})$. \[0,5 т.\] Следователно, разтягането на пружината е $\Delta\ell = \frac{\rho g \ell_0 S_{\text{г}} S_{\text{д}}}{k(S_{\text{г}} - S_{\text{д}}) - \rho g S_{\text{г}} S_{\text{д}}} = \frac{\ell_0}{\frac{k}{\rho g} (\frac{1}{S_{\text{д}}} - \frac{1}{S_{\text{г}}}) - 1} \approx 6 \text{ cm}$. \[1 т.\]

**Част II а)** Законът за запазване на енергията (ЗЗЕ) преди удара дава, че $\frac{kd^2}{2} = \frac{mv^2}{2} + \frac{kd^2}{8} + mgd/2$ (отчитаме гравитационната потенциална енергия спрямо началното положение на теглилката), където с $v$ сме означили скоростта на теглилката в момента преди удара. \[1 т.\] При нееластичния удар се запазва сумарният импулс на двете тела, т.е. $mv = 3mv'/2$, където $v'$ е скоростта на горния край на пружината след удара. \[1 т.\] Нека да използваме отново ЗЗЕ след удара: $\frac{3mv'^2}{4} + \frac{kd^2}{8} + \frac{3mgd}{4} = \frac{mv^2}{3} + \frac{kd^2}{8} + \frac{3mgd}{4} = \frac{3mgd}{2}$. \[1,5 т.\] От получените уравнения може да се пресметне търсеното $k = \frac{26mg}{9d} \approx 0,11 \text{ kN/m}$. \[1,5 т.\]

**б)** От условието се вижда, че горното крайно положение на махалото е при неразтегната пружина. За да намерим амплитудата, трябва да установим с колко $\Delta L$ е свита пружината в равновесно състояние. \[0,5 т.\] Тогава сумарната сила върху края на пружината се нулира, т.е. $k\Delta L = 3mg/2$. \[0,5 т.\] Амплитудата на трептене е $A = \Delta L = \frac{3mg}{2k} = \frac{27d}{52} = 2,7 \text{ cm}$. \[1 т.\]

**Задача 3. Заредени топчета**

**а)** В началото системата е симетрична относно вертикалната медиана на триъгълника. Оттук може да се съобрази, че силите на опън на горните две нишки са равни на електростатичните сили между топчето със заряд $Q$ и останалите две топчета: $T_{\text{г}} = \frac{kqQ}{a^2}$. \[1 т.\] Следователно, равновесието на долните две топчета е възможно, само ако $T_{\text{д}} = \frac{kq^2}{a^2}$. \[1 т.\]

**б)** Потенциалът в центъра на триъгълника е алгебрична сума на потенциалите на трите топчета в тази точка. \[0,5 т.\] Като използваме, че разстоянието от връх до медицентъра на равностранния триъгълник със страна $a$ е $a/\sqrt{3}$, ще получим, че $\varphi_{\text{ц}} = \frac{\sqrt{3}k(2q+Q)}{a}$. \[1 т.\]

**в)** Електричната потенциална енергия може да се изрази като работата за приближаване на топчетата във върховете на равностранен триъгълник със страна $a$, ако първоначално топчетата са безкрайно далеч едно от друго и съответно имат нулева електрична потенциална енергия. \[0,5 т.\] За да приближим двете топчета със заряд $q$ едно до друго, трябва да извършим работа $A_{qq}$, равна на тяхната електрична потенциална енергия: $A_{qq} = \frac{kq^2}{a}$. \[0,5 т.\] За да приближим третото топче до вече приближените топчета, трябва да извършим работа $A_Q$, която е равна на заряда $Q$, умножен по електричния потенциал в съответния връх: $A_Q = \frac{2kqQ}{a}$. \[0,5 т.\] Така получаваме, че $W = A_{qq} + A_Q = \frac{kq(2Q+q)}{a}$. \[0,5 т.\]

**г)** Електричната потенциална енергия в момента, когато топчетата са подредени на една линия (вж. фигурата вляво), се получава по аналогичен начин на предното подусловие. Първо приближаваме двете топчета със заряд $q$ на разстояние $2a$ едно от друго, при което извършваме работа $A'_{qq} = \frac{kq^2}{2a}$. \[0,5 т.\] След това преместваме третото топче по средата между останалите две, за което работата $A_Q$ е същата като в предното подусловие. \[0,5 т.\] Новата потенциална енергия е $W' = A'_{qq} + A_Q = \frac{kq(4Q+q)}{2a}$. \[0,5 т.\]

**д)** Системата от три свързани топчета е затворена, което означава, че сумарният импулс на системата се запазва (т.е. е винаги нулев) и нейният център на масата е неподвижен. \[0,5 т.\] Симетрията на задачата води до вертикално движение на топчето със заряд $Q$. \[0,5 т.\] В момента, когато топчетата са на една линия, топчето със заряд $Q$ е в центъра на масата със скорост $v_Q$. Тогава другите две топчета се движат също вертикално (нишките са опънати) в обратна посока с наполовина по-малка скорост, за да е нула сумарният импулс. \[0,5 т.\] Нека да използваме и закона за запазване на енергията: $W = \frac{Mv_Q^2}{2} + 2 \frac{m}{2} (\frac{Mv_Q}{2m})^2 + W'$. \[0,5 т.\] Оттук и от предишните подусловия получаваме, че $v_Q = q \sqrt{\frac{2k}{3ma}}$. \[1 т.\]