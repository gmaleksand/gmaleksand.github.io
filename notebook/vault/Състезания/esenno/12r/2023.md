[[Състезания/esenno/12/2022|◂ 2022]] | [[Състезания/esenno/12/2023|условия]] | [[Състезания/esenno/12/2024| 2024 ▸]]

| №   | $x, \mu\text{m}^{-2}$ | $n$   |
| :-- | :-------------------- | :---- |
| 1   | 6.1                   | 1.695 |
| 2   | 5.3                   | 1.688 |
| 3   | 4.2                   | 1.680 |
| 4   | 3.4                   | 1.673 |
| 5   | 2.9                   | 1.670 |
| 6   | 2.3                   | 1.666 |
| 7   | 2.0                   | 1.663 |
| 8   | 1.4                   | 1.658 |

**Решение 1.1.** В уравнение (1.1) може да положим $1/\lambda^2$ да бъде нова променлива $x$, която ще има размерност $\text{m}^{-2}$ и тогава получаваме линейна зависимост от вида $n(x) = A + Bx$. **(1 т.)**

**Решение 1.2.** В таблицата се пресметнати стойностите за $x$ в $\mu\text{m}^{-2}$. **(0.5 т.)** Стойностите са записани с две значещи цифри, тъй като се променят в голям интервал и не могат да се нанесат с по-голяма точност на предоставената хартия. **(1 т.)** Фигурата е показана по-долу. Точки за фигурата се дават за: използване на възможно най-голяма площ от листа **(1 т.)**; означаване на величините и техните размерности по съответните оси **(1.5 т.)**; изчертаване на всички точки от таблицата **(1 т.)**.

**Решение 1.3.** След като нанесем точките от таблицата на графиката и прекараме права линия през тях, може да определим $A$ и $B$ по два начина:
*   $A$ и $B$ могат да се определят по две точки от линейната зависимост. Те трябва да са на възможно най-голямо разстояние една от друга и координатите им да могат да бъдат определени точно от графиката. Такива две точки са т. $P_1$ и т. $P_2$. Наклонът се определя като $B = \Delta P_y / \Delta P_x = (1.697 - 1.656)/(6.4 - 1.1) = 0.041/5.3 = 7.7 \times 10^{-3} \mu\text{m}^2$. С $\Delta P_{x,y}$ сме означили разликата в $x, y$ координатите на двете точки. **(2 т.)** Свободния член $A$ може да определим след като вече знаем наклона и координатите на т. $P_1$, $A = P_{1y} - BP_{1x} = 1.656 - 7.7 \times 10^{-3} \times 1.1 = 1.647$. **(2 т.)**
*   тъй като стойностите за $x$ са в интервала (1.4 – 6.1) $\mu\text{m}^{-2}$ може абсцисата да започне от 0.0, така при пресичане на правата линия с ординатата получаваме директно стойността на $A$, която е в интервала (1.647 – 1.648). **(2 т.)** За да определим наклона $B$, избираме т. $P_2$ от правата, такава че да се намира на най-голямо разстояние от т. $A$ и координатите се определят възможно най-точно от графиката. Така може да определим наклона на графиката $B = (P_{2y} - A_y)/(P_{2x} - A_x)$, който ще е в интервала $(7.6 - 7.8) \times 10^{-3} \mu\text{m}^2$, в зависимост от използваната стойност за $A$. **(2 т.)**

**Забележка:** всички стойности за $A$ и $B$ са закръглени съответно до 4 и 2 значещи цифри. Не се дават точки ако са написани стойности в посочените интервали, но не е обяснено как са получени. Ако стойностите са пресметнати с помощта на линейна регресия и това е описано в решението, се дава само **(1 т.)**.

**Решение 2.1.** При нагряване на тръбата обемът на газа остава постоянен, тъй като тапата е неподвижна, до достигане на критичното налягане. **(1 т.)** От уравнението на състоянието на идеален газ може да запишем, че:
$$pV = nRT, \quad V = \text{const}, \quad \frac{p_0}{T_0} = \frac{p_1}{T_1}, \quad \text{(1 т.)}$$
където $p_1$ и $T_1$ са съответно налягането и температурата, при които тапата започва да се движи. Ако отчетем, че тапата ще започне да се движи ако $p_1 - p_0 > p_{\text{кр}}$ то за крайната температура получаваме:
$$T_1 > \left(1 + \frac{p_{\text{кр}}}{p_0}\right) T_0. \quad \text{(1 т.)}$$

**Решение 2.2.** Ако бутаме тапата много бавно навътре в тръбата, то газът в тръбата ще се свива изотермно, **(1 т.)** при което може да запишем:
$$pV = nRT, \quad T = \text{const}, \quad p_0 V_0 = p_1 V_1, \quad \text{(1 т.)}$$
където $p_1$ и $V_1$ са съответно налягането и обемът на газа, при които тапата започва да се движи, ако я оставим свободно. Тук отново може да използваме, че $p_1 - p_0 > p_{\text{кр}}$. Като отчетем, че напречното сечение на тръбата е постоянно, а началният обем е $V_0 = \pi D^2 (L - l)/4$, то ако означим дължината на въздуха при обем $V_1$ с $L_1$ може да запишем:
$$p_0 (L - l) > (p_0 + p_{\text{кр}}) L_1,$$
$$L_1 < \frac{p_0}{p_0 + p_{\text{кр}}} (L - l). \quad \text{(1 т.)}$$

**Решение 2.3.** От условието на задачата, уравнение (2.1), може да изразим напрежението $\tau$ като:
$$\tau = (D - d)/(\alpha D) = (1 - d/D)/\alpha. \quad \text{(1 т.)}$$
Това е напрежението, което тръбата оказва върху деформираната (свитата) тапа. Нормалната сила която ще действа на тапата, зависи от контактната й повърхност (околната повърхност на тапата) с тръбата или:
$$N = S\tau = \pi dl (D - d)/(\alpha D) = \pi dl (1 - d/D)/\alpha. \quad \text{(1 т.)}$$
Силата на триене между тръбата и тапата е:
$$F = \mu N = \mu \pi dl (1 - d/D)/\alpha. \quad \text{(1 т.)}$$
Така определяме критичното налягане $p_{\text{кр}}$:
$$p_{\text{кр}} = F/s = \frac{4\mu \pi dl (1 - d/D)/\alpha}{\pi d^2} = \frac{4\mu l (1 - d/D)}{\alpha d}, \quad \text{(1 т.)}$$
където с $s = \pi d^2/4$ сме означили площта на напречното сечение на тапата в тръбата.

**Решение 3.** Системата Земя–спътник е затворена система, в която е изпълнен законът за запазване на пълната механична енергия. **(1 т.)** Тъй като движението на спътника става под действие на централна сила (гравитационната), то ще е изпълнен и законът за запазване на момента на импулса. **(1 т.)** За да определим изменението на скоростите, нека разгледаме по-общия случай на движение по елиптична орбита и да определим скоростта на спътника във всяка една точка от нея. Първо записваме закона за запазване на пълната механична енергия за най-близката и най-далечната точки от орбитата:
$$\frac{1}{2} m v_1^2 - \frac{\gamma Mm}{r_1} = \frac{1}{2} m v_2^2 - \frac{\gamma Mm}{r_2}. \quad \text{(1 т.)}$$
Законът за запазване на момента на импулса за тези точки изглежда така:
$$r_1 m v_1 = r_2 m v_2. \quad \text{(1 т.)}$$
От последните две уравнения и общия вид на пълната механична енергия получаваме израз за скоростта на спътника във всяка точка от траекторията:
$$v^2 = \gamma M \left( \frac{2}{r} - \frac{1}{a} \right), \quad \text{(2 т.)} \quad (1)$$
където $a = (r_1 + r_2)/2$ е голямата полуос на елипсата.
Уравнение (1) може да се запише за последния момент от ниската околоземна орбита:
$$v_{1c}^2 = \gamma M \left( \frac{2}{r_1} - \frac{1}{r_1} \right) = \frac{\gamma M}{r_1}. \quad \text{(1 т.)}$$
След включване на двигателите сателитът се движи по елиптична орбита с голяма полуос $a = (r_1 + r_2)/2$. Тогава (1) ще изглежда така:
$$v_1^2 = \gamma M \left( \frac{2}{r_1} - \frac{2}{r_1 + r_2} \right) = \gamma M \frac{2r_2}{r_1(r_1 + r_2)}. \quad \text{(1 т.)}$$
За промяната на скоростта след първото включване на двигателите окончателно получаваме:
$$\Delta v_p = v_1 - v_{1c} = \sqrt{\frac{\gamma M}{r_1}} \left( \sqrt{\frac{2r_2}{r_1 + r_2}} - 1 \right). \quad \text{(1 т.)}$$
Аналогични разсъждения може да запишем и за най-далечната точка, за която получаваме:
$$\Delta v_a = v_{2c} - v_2 = \sqrt{\frac{\gamma M}{r_2}} \left( 1 - \sqrt{\frac{2r_1}{r_1 + r_2}} \right). \quad \text{(1 т.)}$$


**Легенда на графиката:**
*   $+$ Експериментални данни
*   — $n = A + B(1/\lambda^2)$, където
    $A = 1.648$
    $B = 0.0077 \mu\text{m}^2$
*   ● т. $P_1$ (1.1, 1.656)
*   ● т. $P_2$ (6.4, 1.697)
*   Оси: $n$ (ордината), $1/\lambda^2 (\mu\text{m}^{-2})$ (абсциса)