Задача 1. Разтоварване на захар

Бабата на Алекс му е дала задача да качи на тавана 50 kg захар от пакети по 5 kg. Алекс има на
разположение въже, една подвижна и една неподвижна макара, като той може да застопори
въжето, тъй като на всяко качване на захарта, той трябва да се качи и да я разтовари. Алекс
може да прилага максимална сила от 80 N. Определете най-малкия брой пъти, за които Алекс
трябва да се качи до тавана. \[8 т\] Начетайте схема на установката. \[2 т\] Приемете, че g = 10
N/kg.


Задача 2. Плаващ съд

В глицерин с плътност 1250 kg/m3 е поставен съд с долепени в редица три последователни
отделения, всяко с формата на куб със страна 10 cm. В трите отделения са поставени кубчета,
направени от различни вещества. Кубчетата изцяло запълват отделенията. Съдът плава близо
до повърхността на глицерина, като изцяло е потопен в него. Плътността на едното крайно
кубче (първото) е 4 пъти по-малка от тази на централното кубче (второто), а масата на другото
крайно кубче (третото) е 1 kg. Определете плътностите на трите вещества. \[9 т\] Предположете
как ще бъде разположен съдът в глицерина (спрямо неговата повърхност), когато застане
неподвижно в окончателното си равновесно положение. \[1 т\] Съдът приемете за безмасов и без
собствен обем.


Задача 3. Електрична верига

А) В електрична верига са свързани консуматор, източник на напрежение с възможност за
подаване на 12 V и 24 V, както и амперметър. При подадено напрежение U1 = 12 V токът, който
тече през веригата, е I1 = 0,50 mA. Определете съпротивлението R1 на консуматора. \[1 т\]

Б) Към веригата в т. А) е включен втори консуматор, като се подава напрежение U2 = 24 V.
Токът, който тече през веригата, е I2 = 0,75 mA. Определете начина на свързване на двата
консуматора и съпротивлението R2 на втория консуматор. \[6,5 т\]

В) Ако променим начина на свързване на двата консуматора от т. Б), определете тока I3, който
ще тече през веригата в този случай. \[2,5 т\]