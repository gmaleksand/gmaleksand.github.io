[[Състезания/esenno/7/2016|◂ 2016]] | [[Състезания/esenno/7r/2017|решения]] | [[Състезания/esenno/7/2018| 2018 ▸]]

**Задача 1. Разтвори**
Разтворите на сол във вода са сред най-често използваните в бита. За да се характеризира съдържанието на разтворената сол, се въвежда т. нар. масова концентрация $k$ на разтвора:
$$k = \frac{\text{маса на разтворената сол}}{\text{маса на разтвора}}$$
Можете да приемете, че при разтваряне на сол във вода обемът на получения разтвор е равен на първоначалния обем на водата. Плътността на водата е $\rho_B = 1\text{ g/cm}^3$.

а) Плътността на сурово яйце е $\rho_я = 1,06\text{ g/cm}^3$. Каква е минималната (най-малката) масова концентрация на солен разтвор, в който яйцето не потъва? **(6 точки)**

б) Солта не може да се разтваря неограничено във вода. За всяка температура има определена максимална (най-голямата) масова концентрация на разтвора, при която добавената допълнително сол остава неразтворена на дъното на съда. Такъв разтвор се нарича наситен. На графиката е дадена зависимост на масовата концентрация на наситен солен разтвор във вода от температурата.

*(Графика на масовата концентрация $k$ от температурата $t(^\circ\text{C})$ в границите от $0,25$ до $0,29$ за $k$ и от $0$ до $100$ за $t$)*

Каква маса $m_1$ сол трябва да бъде добавена към вода с обем $V = 200\text{ cm}^3$ и с температура $50^\circ\text{C}$, така че да се получи наситен разтвор? Ако полученият наситен разтвор бъде охладен до $20^\circ\text{C}$, по дъното на чашата се образуват малки кристалчета сол. Колко е масата $m$ на образуваните кристалчета? **(4 точки)**

**Задача 2. Движение**
*Двете части на задачата са независими.*

а) Гошо и Мими отиват на училище с един и същ автобус. Спирките на автобуса са на равни разстояния $s = 500\text{ m}$ една от друга. На всяка спирка има електронно табло, което показва времето до идването на автобуса. Автобусът се движи между две спирки с постоянна скорост $v_A = 30\text{ km/h}$ и чака на всяка спирка пътниците да се качат в продължение на $30\text{ s}$. Времето, за което автобусът се ускорява при тръгване или спира, когато наближи спирка, е толкова кратко, че може да бъде пренебрегнато.

Когато Гошо и Мими отиват на спирката, таблото показва $7\text{ min}$. Затова те решават да се разходят и тръгват с еднакви скорости – Мими към следващата спирка на автобуса, а Гошо – към предишната. Когато Мими стига на следващата спирка, таблото там показва $1\text{ min}$ до идването на автобуса.

С каква скорост $v$ вървят Гошо и Мими? Ще успее ли Гошо да се качи на същия автобус? **(7 точки)**

б) Вода изтича равномерно със скорост $v = 0,5\text{ m/s}$ от права тръба с площ $S = 4\text{ cm}^2$ на напречното сечение (фиг. 2). За колко време $t$ на тази „чешма“ може да бъде напълнена кофа с обем $V = 10\text{ L}$? **(3 точки)**

*(Фиг. 2 – Илюстрация на тръба и кофа)*

**Задача 3. Лампички и превключватели**
Знаете, че една електрическа верига може да бъде включвана или изключвана посредством електрически прекъсвач. Електрическият превключвател, показан на фиг. 3а, е малко по-сложен уред, който има три метални извода, означени съответно с номера $0$, $1$ и $2$. Изводът $0$ се свързва към проводник, който е общ за двете вериги, а изводите $1$ и $2$ – към различните вериги. Двете вериги се включват или изключват според положението на ключа – $1$ или $2$. На фиг. 3б и 3в е показан схемният знак за превключвател, като са дадени две различни положения на ключа.

а) Нарисувайте електрическа схема на светофар, който има само две лампи – зелена и червена, които се включват и изключват с помощта на превключвател. Не е допустимо двете лампи да светят едновременно, или пък да бъдат загасени едновременно. **(2 точки)**

б) Нарисувайте електрическа схема на светофар с три лампи – зелена, жълта и червена, които да се включват и изключват с помощта на два превключвателя. Във всеки момент трябва да свети само една от лампите. Означете на схемата лампите съответно със З (зелена), Ж (жълта) и Ч (червена), а двата превключвателя с $\Pi_1$ и $\Pi_2$. Въз основа на предложената схема попълнете следната таблица в листата с решенията. **(4 точки)**

| Положение на ключета на $\Pi_1$ (1 или 2) | Положение на ключета на $\Pi_2$ (1 или 2) | Лампа, която свети (З, Ж или Ч) |
| :--- | :--- | :--- |
| | | |
| | | |
| | | |
| | | |

в) Дълъг коридор се осветява само от една лампа, която може да се пуска или спира посредством кой да е от два превключвателя, разположени в противоположните краища на коридора. Предложете схема на електрическата верига. Нарисувайте всички възможни положения на превключвателите и означете в кои случаи лампата свети и в кои – не свети. **(4 точки)**