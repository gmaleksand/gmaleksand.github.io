[[Състезания/esenno/9/2012|◂ 2012]] | [[Състезания/esenno/9r/2013|решения]] | [[Състезания/esenno/9/2014| 2014 ▸]]

Задача 1. Уравновесяване на сили. През неподвижна макара е прехвърлена нишка, към двата края на която са закачени плътни метални цилиндри с маса m1 = 2 kg и m2. Системата е в равновесие, когато вторият цилиндър е изцяло потопен във вода (фиг. 1).

А) Определете силата T, с която нишката действа на втория  цилиндър. (0,5 точки)
Б) Какви други сили действат на втория цилиндър?
 Направете чертеж. (1 точка)
В) Запишете условието вторият цилиндър да е в механично  равновесие и определете неговата маса $m_2$. (3,5 точки)
Г) Към дъното на втория цилиндър прилепва парче лед.  Сега системата е в равновесие, когато 1/9 от височината на  цилиндъра се намира над водата (фиг.2). Определете масата  $m_3$ на парчето лед. (5 точки)


Данни: земно ускорение g = 10 m/s2; плътност на водата $\rho_\text{в} = 1000$ kg/m3; плътност на леда $\rho_\text{л} = 900$ kg/m3; плътност на метала, от който е направен вторият цилиндър, $\rho_\text{м} = 3000$ kg/m3.

Задача 2. Падащо топче. Малко топче е пуснато да пада свободно без начална скорост от точка А, разположена на височина AB = H = 5 m над земната повърхност (фиг. 3). Топчето отскача от масивна неподвижна плоча, поставена на височина h и ориентирана така, че непосредствено след удара то започва да се движи хоризонтално. При удара топчето губи 7/16 от кинетичната си енергия. След това  топчето пада на повърхността на земята в точка C, разположена на  разстояние L от вертикалната линия АB. Съпротивлението на въздуха  се пренебрегва. Приемете земното ускорение за g = 10 m/s2.

Част 1.

Приемете, че плочата е поставена на височина h = 3,2 m и определете:

А) скоростта $v_0$ на топчето непосредствено преди удара в плочата; (2,5 точки)

Б) скоростта $v_1$ на топчето непосредствено след удара в плочата; (1,5 точки)

В) разстоянието $L$. (3 точки)

Фиг. 3.

Част 2.

Г) На каква височина h трябва да се постави плочата, така че разстоянието L да е максимално,
ако AB = H = 5 m? (2 точки)

Д) Колко е максималната стойност на L? (1 точка)

Помощ:

 1. След удара в плочата топчето се движи по криволинейна траектория. Това по-сложно движение може да се представи като сума от две праволинейни движения, които топчето извършва едновременно: 1. движение успоредно на земната повърхност с постоянна скорост v1. 2. свободно падане вертикално надолу (без начална скорост).
 2. Полезно неравенство (неравенството на Коши): a + b $\geq$ 2 ab , където a и b > 0. Равенството е при а = b.

Задача 3. Електростатика. Положителен точков заряд q = 1 $\mu$C и отрицателен точков заряд -2q са закрепени неподвижно върху правата a на разстояние L = 1 m един от друг (фиг. 4). Намерете всички точки от правата a, в които:



Фиг. 4.

А) интензитетът E на електричното поле на системата от два заряда е нула. Определете на какво разстояние x се намира всяка от тях от заряда q. Направете чертеж. Посочете аргументи, че не съществуват и други точки, в които интензитетът е нула. (4 точки)

Б) потенциалът $\varphi$ на електричното поле на системата от два заряда е нула. Определете на какво разстояние x се намира всяка от тях от заряда q. Посочете аргументи, че не съществуват и други точки, в които потенциалът е нула. Направете чертеж. (3 точки)

В) В коя от точките на правата а, определени в подусловия А) и Б), трябва да се постави положителен пробен заряд $q_0$, за да има той най-малка електрична потенциална енергия $W_{\min}$? Пресметнете числената стойност на енергията $W_{\min}$, ако, $q_0 = 1$ nC. (3 точки)

Полезна формула: потенциал на електростатичното поле на точков заряд $\varphi = \frac{kq}{r}$; $k = 9.10^9\ \mathrm{N\cdot m^2/C^2}$).
