[[Състезания/esenno/10/2024|◂ 2024]] | [[Състезания/esenno/10/2025|условия]]

**Задача 1. Бързо, по-бързо, най-бързо (две независими подусловия)**

а) В първия случай силата на опън на въжето е равна на силата $F$, с която го дърпа работникът. Означаваме с $a_1$ ускорението на количката при първия начин на дърпане. От II принцип на механиката:
$Ma_1 = F - f_1$ **(0.5 т)**
където:
$f_1 = kMg$ **(0.5 т)**
е силата на триене. Така получаваме:
$a_1 = F/M - kg = 0,44 \text{ m/s}^2$. **(1.0 т)**

Във втория случай работникът и количката образуват общо тяло с маса $M + m$ и силата на триене между количката и пътя е $f_2 = k(M + m)g$. **(0.5 т)**

*(Графики: Начин 1 и Начин 2)*

Според III принцип на механиката свободният край на въжето упражнява върху работника същата по големина сила $F$, но в посоката на движение на количката. Следователно върху системата количка+работник действа равнодействаща сила $2F$. От II принцип на механиката:
$(M + m)a_2 = 2F - f_2$ **(1.0 т)**
намираме ускорението при втория начин на придвижване:
$a_2 = 2F/(M + m) - kg \approx 0,71 \text{ m/s}^2$ **(1.0 т)**
Понеже $a_2 > a_1$ количката ще достигне стената по-бързо във втория случай. **(0.5 т)**

б) Нека означим с $\alpha$ ъгъла, който жичката сключва с вертикалата. Разликата във височините между точките $A$ и $B$ е:
$h = |AC| = |AB| \cos \alpha = \ell \cos \alpha$.
От закона за запазване на енергията:
$\frac{mv^2}{2} = mgh$ **(0.5 т)**
намираме скоростта, с която мънистото достига точка $B$:
$v = \sqrt{2g\ell \cos \alpha}$. **(0.5 т)**
При равноускорително движение $v = at$ и $\ell = at^2/2$, откъдето намираме времето за спускане:
$t = 2\ell/v = \sqrt{2\ell/(g \cos \alpha)}$ **(1.0 т)**
От чертежа е ясно, че:
$\ell = |AB| = 2|AH| = 2R \cos \alpha$,

откъдето получаваме:
$t = 2\sqrt{R/g}$. **(0.5 т)**
Следователно мънистото достига всички точки от обръча за едно и също време, независимо колко е дължината на жичката. **(0.5 т)**

в) Да приемем, че от т. $A$ излизат нишки под различни ъгли спрямо вертикалата, по които едновременно започват да се хлъзгат малки тела. Съгласно резултата от т. б във всеки момент телата ще лежат на една разширяваща се с времето окръжност с връх в т. $A$ и център $O$ вертикално под нея. **(0.5 т)** Най-малкото време $t$ на движение съответства на момента, в който окръжността допира противоположната скала в т. $B$, защото тогава първото тяло достига скалата. **(0.5 т)** В този момент радиусите $OA$ и $OB$ на окръжността са взаимно перпендикулярни и съответно:
$h = R = a$. **(0.5 т)**
От резултата, получен в т. б следва, че:
$t = 2\sqrt{a/g}$. **(0.5 т)**

**Задача 2. Махало**
а) Периодът на махалото е:
$T = 2\pi\sqrt{l/g} = 1,5 \text{ s}$. **(1.0 т)**
(0,5 т. за буквен израз + 0,5 т. за числена стойност с две значещи цифри)
От графиката се вижда, че окаченото тяло се връща в началното си положение със същата по посока скорост, след време, съответстващо на $N = 15$ скални деления. **(0.5 т)**
Следователно времето, съответстващо на едно скално деление, е:
$t_{\text{ск.д.}} = T/N = 0,10 \text{ s}$. **(0.5 т)**

б) Моментът $t = 1,2 \text{ s}$ съответства на дванадесетото скално деление. **(0.5 т)**
Вижда се, че в този момент отклонението е отрицателно, $x < 0$, т.е. тялото се намира вляво от равновесното си положение. **(0.5 т)**
В дадения момент отклонението намалява по абсолютна стойност, т.е. тялото се доближава към вертикалата. **(0.5 т)**
Положението и скоростта на тялото в този момент са показани на схемата вляво.
За правилно изобразено положение **(0,5 т)**
За правилно изобразена посока на скоростта **(0,5 т)**

в) Като нулева приемаме височината на равновесното положение на окаченото тяло. В началния момент тялото е на височина:
$h_0 = l - \sqrt{l^2 - x_0^2}$ **(0.5 т)**
където $x_0 = 5,0 \text{ cm}$. Понеже $(x_0/l)^2 < 0,1$, можем да приложим приблизителната формула за коренуване:
$h_0 = l - l\sqrt{1 - \frac{x_0^2}{l^2}} \approx l - l\left(1 - \frac{x_0^2}{2l^2}\right) = \frac{x_0^2}{2l}$ **(0.5 т)**
При максимално отклонение вдясно тялото се намира на височина:
$h_1 = l - \sqrt{l^2 - A^2}$ **(0.5 т)**

където $A = 10,0 \text{ cm}$ е амплитудата на трептенето. Понеже и $(A/l)^2 < 0,1$ отново можем да приложим приближената формула:
$h_1 \approx \frac{A^2}{2l}$ **(0.5 т)**
От закона за запазване на механичната енергия имаме:
$\frac{mv_0^2}{2} + mgh_0 = mgh_1$ **(0.5 т)**
защото при максимално отклонение тялото е неподвижно. Оттук изразяваме:
$v_0 = \sqrt{g(A^2 - x_0^2)/l}$ **(0.5 т)**
Заместваме с числените данни и пресмятаме:
$v_0 = \sqrt{\frac{9,8 \text{ m/s}^2 \cdot ((0,10 \text{ m})^2 - (0,05 \text{ m})^2)}{0,56 \text{ m}}} = 0,36 \text{ m/s}$ **(0.5 т)**

г) От графиката установяваме, че махалото се връща в положението, от което е пуснато след 0,5 s. Следователно махалото достига крайното си дясно положение за време 0,25 s след момента на пускане, т.е. една шеста от периода $T$. **(0.5 т)** От крайното дясно положение махалото се връща във вертикално положение за време, равно на четвърт период на трептене. Следователно първият удар настъпва в момента:
$t_1 = \frac{T}{6} + \frac{T}{4} = \frac{5}{12}T$ **(0.5 т)**
Независимо от скоростта, с която тялото отскача, времето между два удара е половината от периода на махалото.
$\Delta t = \frac{T}{2}$ **(0.5 т)**
От първия до петия удар минават общо четири полупериода, т.е. два пълни периода. Следователно:
$t_5 = t_1 + 2T = \frac{29}{12}T \approx 3,6 \text{ s}$ **(0.5 т)**

**Задача 3. Парен локомотив**
а) От фиг. 3 (а) определяме, че при температура $t = 230^\circ\text{C}$ плътността на наситените пари е:
$\rho_{\text{п}} = 12 \text{ kg/m}^3$. **(0.5 т)**
Масата на изпарената за един цикъл вода е равна на масата на парата, която изпълва цилиндъра, докато буталото се движи от крайно ляво до крайно дясно положение:
$m = \rho_{\text{п}}V = 12 \text{ kg/m}^3 \cdot 0,01 \text{ m}^3 = 0,12 \text{ kg (120 g)}$. **(1.0 т)**

б) За един пълен цикъл, колелата на локомотива правят едно пълно завъртане и изминават път, равен на тяхната обиколка:
$s = 2\pi R = 2 \cdot 3,14 \cdot 0,3 \text{ m} \approx 1,88 \text{ m}$. **(0.5 т)**
Докато локомотивът измине разстоянието от София до Бургас, машината извършва:
$N = \frac{L}{s} \approx 175\,000$ **(0.5 т)**
цикъла. Следователно масата вода в котела трябва да бъде поне:
$M_1 = Nm \approx 21\,000 \text{ kg (21 t)}$. **(0.5 т)**
в) За изпаряването на тази маса вода е нужно количество топлина:

---
*Стр. 4*

$Q = rM_1$. **(0.5 т)**
Ако приемем, че цялата топлина, отделена при изгарянето на въглищата, се изразходва за изпарение на водата, следва:
$Q = qM_2$. **(0.5 т)**
Следователно минималното количество въглища, нужно за пътуването, е:
$M_2 = \frac{rM_1}{q} \approx 1800 \text{ kg (1,8 t)}$. **(0.5 т)**

г) Докато клапанът К1 е отворен, налягането в цилиндъра е равно на налягането $p_{\text{п}}$ на наситената водна пара при температура $230^\circ\text{C}$. От графиката на фиг. 3 (б) намираме:
$p_{\text{п}} = 2,8 \text{ MPa} = 2,8 \cdot 10^6 \text{ Pa}$. **(0.5 т)**
Затова при движение на буталото надясно, парата извършва работа:
$A_1 = p_{\text{п}}V$.
В същото време атмосферният въздух упражнява върху буталото сила, противоположна на посоката му на движение, и извършва работа:
$A_2 = -p_{\text{a}}V$.
Когато е отворен клапанът К2, налягането в цилиндъра става равно на външното атмосферно налягане и равнодействащата сила върху буталото е нула. Затова при движение на буталото наляво, общата механична работа е нула. Следователно пълната механична работа за един цикъл е:
$A = A_1 + A_2 = (p_{\text{п}} - p_{\text{a}})V$. **(1.0 т)**
Количеството топлина, получено от машината за един цикъл, съответства на топлината, нужна за изпаряване на вода с маса $m$:
$Q_1 = rm = r\rho_{\text{п}}V$. **(0.5 т)**
Следователно коефициентът на полезно действие на машината се дава с израза:
$\eta = \frac{A}{Q_1} = \frac{p_{\text{п}} - p_{\text{a}}}{r\rho_{\text{п}}}$ **(0.5 т)**
След заместване с числените стойности:
$\eta = \frac{2,8 \cdot 10^6 \text{ Pa} - 0,1 \cdot 10^6 \text{ Pa}}{2,6 \cdot 10^6 \text{ J/kg} \cdot 12 \text{ kg/m}^3} \approx 0,087 = 8,7\%$. **(0.5 т)**

д) Един работен цикъл на машината се извършва за времето, което е нужно на локомотива да измине разстояние, равно на една обиколка на колелата:
$t = \frac{s}{v} = \frac{2\pi R}{v}$. **(0.5 т)**
От определението за мощност:
$P = \frac{A}{t} = \frac{(p_{\text{п}} - p_{\text{a}})Vv}{2\pi R}$ **(1.0 т)**
След като заместим с числените данни:
$P = \frac{(2,8 \cdot 10^6 \text{ Pa} - 0,1 \cdot 10^6 \text{ Pa}) \cdot 0,01 \text{ m}^3 \cdot 14 \text{ m/s}}{2 \cdot 3,14 \cdot 0,3 \text{ m}} \approx 200 \text{ kW}$. **(1.0 т)**
*Коментар. Най-мощните парни локомотиви достигат мощност 8 MW!*