[[Състезания/esenno/10/2018|◂ 2018]] | [[Състезания/esenno/10/2019|условия]] | [[Състезания/esenno/10/2022| 2022 ▸]]

**Задача 1. Кинематика**

**а)** Когато мотоциклетът настига последния вагон на влака, скоростта му е $v_м(t_н) = v_{м0} + a_м t_н = 4v_{м0}$, откъдето $v_{м0} = a_м t_н/3$. \[0,5 т.\] Изминатите пътища от мотоциклета и влака до момента на настигането удовлетворяват условието $s_м(t_н) - s_в(t_н) = d$, откъдето $d = v_{м0}t_н + \frac{a_м t_н^2}{2} - 2v_{м0}t_н = \frac{a_м t_н^2}{2} - v_{м0}t_н = \frac{a_м t_н^2}{6}$. \[0,5 т.\]

Първоначално влакът се движи по-бързо от мотоциклета и разстоянието между тях нараства, докато скоростта на мотоциклета $v_м(t_{max})$ стане равна на скоростта на влака: $v_м(t_{max}) = v_{м0} + a_м t_{max} = v_{в0} = 2v_{м0}$. \[1 т.\] Оттук $t_{max} = \frac{v_{м0}}{a_м} = \frac{t_н}{3}$. \[0,5 т.\] Тогава разстоянието между мотоциклета и влака е максимално: $d_{max} = d + s_в(t_{max}) - s_м(t_{max}) = d + v_{в0}t_{max} - (v_{м0}t_{max} + \frac{a_м t_{max}^2}{2}) = d + v_{м0}t_{max} - \frac{a_м t_{max}^2}{2} = \frac{2 a_м t_н^2}{9} = 32 \text{ m}$. \[1 т.\]

**б)** От настигането на последния вагон до момента на изпреварването на локомотива, мотоциклетът изминава път $4v_{м0}t_{изп} + \frac{a_м t_{изп}^2}{2} = \ell + 2v_{м0}t_{изп} - \frac{a_в t_{изп}^2}{2}$, т.е. дължината на влака заедно с пътя, изминат от влака за същото време. \[1 т.\] Времето за изпреварване се определя от квадратното уравнение: $(a_м + a_в)t_{изп}^2 + 4v_{м0}t_{изп} - 2\ell = 0$. \[0,5 т.\] Оттук $t_{изп} = \frac{[\sqrt{4v_{м0}^2 + 2\ell(a_м + a_в)} - 2v_{м0}]}{(a_м + a_в)} = \frac{50}{3} \text{ s} \approx 16,7 \text{ s}$. \[1,5 т.\]

**в)** В момента на изпреварването скоростта на мотоциклета е $v_м(t_н + t_{изп}) = 4v_{м0} + a_м t_{изп}$ \[0,5 т.\], а на влака е $v_в(t_н + t_{изп}) = 2v_{м0} - a_в t_{изп}$. \[0,5 т.\] Скоростта на мотоциклета е $\frac{v_м(t_н + t_{изп})}{v_в(t_н + t_{изп})} = 7$ пъти по-голяма от скоростта на влака. \[0,5 т.\]

**г)** Влакът спира за време $t_{сп} = 2v_{м0}/a_в$, след като започва да се движи равнозакъснително. \[0,5 т.\] Търсеното разстояние $d' = s_м(t_н + t_{сп}) - s_в(t_н + t_{сп}) - d - \ell = 4v_{м0}t_{сп} + \frac{a_м t_{сп}^2}{2} - \frac{2v_{м0}^2}{a_в} - \ell = \frac{2}{9} (\frac{a_м}{a_в} + 3) \frac{a_м t_н^2}{a_в} - \ell = 980 \text{ m}$. \[1,5 т.\]

**Задача 2. Трептяща система**

**а)** Първоначално пружините са разтегнати, т.е. лявата пружина дърпа теглилката надолу със сила с големина $k\Delta x_{л0}$, а дясната пружина я дърпа нагоре със сила $k\Delta x_{д0}$. \[0,5 т.\] От условието за равновесие следва, че $k\Delta x_{л0} + mg = k\Delta x_{д0}$, откъдето $\Delta x_{д0} = \Delta x_{л0} + mg/k$. \[1 т.\] След прерязването на нишката теглилката трепти около равновесно положение, което се намира на височина $h_{eq}$ над началното ѝ положение, което съвпада с долното крайно положение по време на трептенето. Следователно амплитудата на трептенето е $A = h_{eq}$. \[0,5 т.\] От неразтегливостта на нишките следва, че дясната пружина е разтегната с $\Delta x_{д eq} = \Delta x_{д0} - h_{eq}$ в равновесното положение. \[0,5 т.\] Сумарната сила върху теглилката в равновесното положение е нула, т.е. $k\Delta x_{д eq} = mg$ \[0,5 т.\], откъдето следва, че $A = h_{eq} = \Delta x_{д0} - \Delta x_{д eq} = \Delta x_{д0} - \frac{mg}{k} = \Delta x_{л0} = 5 \text{ cm}$. \[1 т.\]

**б)** В горното крайно положение на теглилката дясната пружина е разтегната минимално с $\Delta x_{д min} = \Delta x_{д0} - 2A = \frac{2mg}{k} - \Delta x_{д0} = \Delta x_{д0}/3$ \[1 т.\], откъдето $\Delta x_{д0} = \frac{3mg}{2k}$, а $\Delta x_{л0} = \frac{mg}{2k}$. \[0,5 т.\]

Оттук $\frac{k}{m} = \frac{g}{2\Delta x_{л0}}$ и съответно честотата на трептене $f = \frac{1}{2\pi}\sqrt{\frac{k}{m}} = \frac{1}{2\pi}\sqrt{\frac{g}{2\Delta x_{л0}}} = \frac{10}{2\pi} \text{ Hz} \approx 1,6 \text{ Hz}$. \[1 т.\]

**в)** Пълната механична енергия $E$ на трептящата система (теглилката и свързаната с нея дясна пружина) се запазва по време на трептенето \[0,5 т.\], като за удобство ще приемем, че теглилката има нулева гравитационна потенциална енергия в началното положение. Следователно механичната енергия на системата при долно крайно положение на теглилката е $E = k(\Delta x_{д0})^2/2$. \[0,5 т.\] В равновесното положение енергията $E = k(\Delta x_{д eq})^2/2 + \frac{mv_{max}^2}{2} + mgh_{eq}$. \[1 т.\] Приравняваме двата израза за енергията, заместваме от по-горе и опростяваме, след което получаваме $v_{max} = \frac{g}{2}\sqrt{\frac{m}{k}} = \sqrt{\frac{g\Delta x_{л0}}{2}} = 0,5 \text{ m/s}$. \[1,5 т.\]

**Задача 3. Електрически вериги**

**а)** Схемата при последователно свързване е показана вляво горе, а на успоредно свързване – вляво долу. \[1 т.\]

**б)** От закона на Ом за цялата верига следва, че токът през последователно свързаните резистори е $I_п = \frac{\mathcal{E}}{r + R_1 + R_2}$. \[0,5 т.\]

Мощността, която се отделя в резисторите в този случай, е $P = I_п^2(R_1 + R_2) = \frac{\mathcal{E}^2(R_1 + R_2)}{(r + R_1 + R_2)^2}$. \[0,5 т.\] Аналогично, токът през батерията при успоредното свързване е $I_у = \mathcal{E}/(r + \frac{R_1 R_2}{R_1 + R_2})$. \[0,5 т.\] Следователно отделената мощност в резисторите при успоредно свързване е $I_у^2 \frac{R_1 R_2}{R_1 + R_2} = \mathcal{E}^2 R_1 R_2 (R_1 + R_2) / [r(R_1 + R_2) + R_1 R_2]^2$. \[1 т.\]

След приравняване на горните два израза за мощностите, се получава, че $R_1 R_2(r + R_1 + R_2)^2 = [r(R_1 + R_2) + R_1 R_2]^2$. \[0,5 т.\] Допълнително опростяване води до $r = \sqrt{R_1 R_2}$. \[1,5 т.\]

**в)** От горните изрази за отделените мощности в резисторите следват уравненията $R_1 + R_2 = P/I_п^2$ \[0,5 т.\] и $R_1 R_2 = P^2/(I_п^2 I_у^2)$. \[1 т.\] От формулите на Виет непосредствено се вижда, че $R_1$ и $R_2$ са корените на квадратното уравнение $R^2 - \frac{P}{I_п^2} R + \frac{P^2}{I_п^2 I_у^2} = 0$ \[0,5 т.\], откъдето $R_{1,2} = \frac{1}{2} (\frac{P}{I_п^2} \pm \sqrt{\frac{P^2}{I_п^4} - \frac{4P^2}{I_п^2 I_у^2}}) = \frac{P}{2I_п^2} (1 \pm \sqrt{1 - \frac{4I_п^2}{I_у^2}})$. \[1 т.\]

**г)** От горните подусловия следва, че $r = \sqrt{R_1 R_2} = \frac{P}{I_п I_у}$. \[0,5 т.\] Също така, от закона на Ом при последователното свързване: $\mathcal{E} = I_п (r + \frac{P}{I_п^2}) = P(\frac{1}{I_у} + \frac{1}{I_п}) = \frac{P(I_п + I_у)}{I_п I_у}$. \[1 т.\]