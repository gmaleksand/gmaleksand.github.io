[[Състезания/esenno/10/2016|◂ 2016]] | [[Състезания/esenno/10/2017|условия]] | [[Състезания/esenno/10/2018| 2018 ▸]]

**Задача 1. Електричество и магнетизъм**

а) На пръта действат две сили: магнитна $F_M = BIL$ \[0.25т\] и гравитационна $F_g = mg$ \[0.25т\]. Посоката на $F_M$ е вертикално нагоре, тъй като тя се стреми да възпрепятства промяната (в случая нарастването) на потока на магнитното поле, който е пропорционален на заградената площ. Движението на пръта е ускорително до момента, в който $F_M$ стане достатъчно голяма, за да компенсира $F_g$. Така за максималния ток намираме: $BI_{MAX}L = mg$. Налагаме условието $I_{MAX} \ge I_0$, откъдето следва $m \ge \frac{BI_0L}{g}$. Така за критичната маса намираме: $m_0 = \frac{BI_0L}{g}$. \[0.5т\]

б) В момента, когато бушонът изгаря, напрежението върху резистора е $U_0 = RI_0$ \[0.5т\]. От друга страна напрежението можем да намерим и от закона (по големина) $U_0 = \frac{\Delta \Phi}{\Delta t}$ \[0.5т\], където $\Phi = BS = BLx$ \[0.5т\]. Намираме $U_0 = BLv$. Оттук за търсената скорост получаваме $v = \frac{RI_0}{BL}$. \[0.5т\]

в) Тъй като през резистора тече ток $I$, напрежението е $U = RI$, където $R = \frac{\rho \ell}{\pi r^2}$ \[1т\]. Така получаваме $E_F = \frac{U}{\ell} = \frac{\rho I}{\pi r^2}$. \[1т\]

г) Магнитното поле $B_F$ е сума от външното поле $B$ и полето, създадено от тока, който тече през бушона $B'$ \[1т\]. Имаме $B' = \frac{\mu_0 I}{2\pi r}$ \[1т\] (линиите на полето са концентрични окръжности). Посоката на $B'$ можем да определим по различни начини. Ще използваме закона на Фарадей, който ни казва, че индуцираният ток в контура се стреми да противодейства на промяната на потока на магнитното поле през контура. Това означава, че под бушона посоката на $B'$ е обратна на външното поле $B$, т.е. $B_F = B - B'$, а над бушона е в посока на външното поле $B$, т.е. $B_F = B + B'$. \[1т\]

д) Излъчената мощност от бушона е $P = I_0^2 R = I_0^2 \frac{\rho \ell}{\pi r^2}$ \[1т\]. От закона на Стефан-Болцман имаме $P = 2\pi r \ell \sigma T_0^4$. Така намираме $T_0 = \left( \frac{\rho I_0^2}{2\pi^2 \sigma r^3} \right)^{\frac{1}{4}}$. \[1т\]

**Задача 2. Махало в кондензатор**

а) Електричното поле между плочите е $E = U/d$. Три сили действат на частицата: електростатична, гравитационна и сила на опън от страна на нишката. За първите две имаме:

$F_E = qE = qU/d$ \[0.5т\] и $F_g = mg$ \[0.5т\]. В равновесие хоризонталната и вертикалната компоненти на силата на опън $F_T$ балансират електростатичната и гравитационната сили. Следователно $\tan \theta_0 = \frac{F_E}{F_g} = \frac{qU}{mgd}$ \[1т\]

б) Силата на опън $F_T$ се задава с $F_T = \frac{mg}{\cos \theta_0}$ \[2т\]. Математическото махало има период $T = 2\pi \sqrt{\frac{L}{g}}$ \[1т\], където $g$ е ускорението на свободно падане. В нашия случай, ако срежем нишката, ускорението на частицата ще бъде $F_T / m$ \[1т\]. Следователно имаме

$T = 2\pi \sqrt{\frac{mL}{F_T}} = 2\pi \sqrt{\frac{L \cos \theta_0}{g}}$. \[1т\]

Еквивалентни, но не толкова красиви решения, са

$T = 2\pi \sqrt{\frac{mL}{qE} \sin \theta_0}$ и $T = 2\pi \sqrt{\frac{L}{\sqrt{g^2 + (qE/m)^2}}}$. \[1т\]

[Диаграма на махало в кондензатор]

в) След срязване на нишката, частицата ще се движи равноускорително по права линия, сключваща ъгъл $\theta_0$ спрямо вертикалата \[1т\]. Поради това частицата ще напусне кондензатора на разстояние $x = (L + h/2) \tan \theta_0$ \[1т\] от вертикалната ос, минаваща през центъра на кондензатора. В граничния случай имаме $x = \frac{d}{2}$. Така получаваме $U_{MAX} = \frac{mgd^2}{(2L + h)q}$. \[1т\]

**Задача 3. Топлина**

**Част 1:**

а) Топлината, която внася бойлерът, за да загрее вода с маса $\Delta m$ с температура $\Delta T$, е $\Delta Q = \Delta m c \Delta T$ \[1т\]. Следователно, ако с $P$ означим мощността на бойлера, имаме връзката $P = \frac{\Delta Q}{\Delta t} = \frac{\Delta m}{\Delta t} c \Delta T = V c \Delta T$, т.е. $P \approx 13.4 \text{ kW}$. \[1т\]

**Част 2:**

б) Търсената топлина е $Q = m_I c_I \Delta T + m_I \lambda_I$ \[1т\], където $c_I$ е специфичният топлинен капацитет на леда, а $\lambda_I$ е специфичната топлина на топене на леда.

Следователно $Q = 0.5 \frac{\text{cal}}{\text{g K}} \cdot 200 \text{ g} \cdot 20 \text{ K} + 200 \text{ g} \cdot 80 \frac{\text{cal}}{\text{g}} = 18 \text{ kcal}$. \[1т\]

в) Количеството топлина, което поемат съдът, водата и ледът, е $Q = m_I \lambda_I + (m_w + m_I) c_w (T_E - T_0) + m_{AL} c_{AL} (T_E - T_0) = 13700 \text{ cal}$ \[1т\], където по условие $T_0 = 0^\circ$ \[1т\]. Тази топлина идва за сметка на кондензираната пара и впоследствие охладената вода, т.е. $Q = m_s r_w + m_s c_w (T_s - T_E) = 590 m_s$ \[1т\]. Така получаваме $m_s = 23.2 \text{ g}$. \[1т\]

г) Общото количество вода в съда е $m_W = m_s + m_w + m_I = 243 \text{ g}$. \[2т\]