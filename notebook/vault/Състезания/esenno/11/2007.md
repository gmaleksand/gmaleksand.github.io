Задача 1 - 10 на брой тестови въпроси с избираем отговор (не се публикуват!)

**Задача 2.** В електрическата верига от фиг. 1 резисторите имат съпротивления $R_1 = 10 \, \Omega$ и $R_2 = 20 \, \Omega$. Електродвижещото напрежение на източника е $\varepsilon = 60 \, V$, а вътрешното му съпротивление се пренебрегва.

Фиг. 1.

а) Определете напрежението между точките $A$ и $B$, когато ключът $K$ е отворен. (1 точка)

б) Затварят ключа $K$. Колко волта е напрежението между точките $A$ и $B$? (2 точки)

Заменят единия резистор с кондензатор с капацитет $C = 200 \, \mu F$ (фиг. 2).

Фиг. 2.

в) Определете заряда $q_1$ на кондензатора, след като ключът $K$ е бил затворен дълго време.  (2 точки)

г) Определете заряда $q_2$ на кондензатора, след като ключът $K$ е бил отворен дълго време.  (1 точка)

д) Ключът $K$ е бил затворен дълго време. Определете количеството топлина, което се отделя в резистора със съпротивление $R_2$, след отварянето на ключа.  (4 точки)

**Задача 3.** Частица с маса $m$ и положителен заряд $q$ извършва праволинейно равномерно движение в област от пространството, в която има три взаимно перпендикулярни полета: еднородно електрично поле с интензитет $E$, еднородно магнитно поле с индукция $B$ и полето на силата на тежестта $g$ (фиг. 3).

Фиг. 3.

а) Определете големините на трите сили, които действат на частицата. Използвайте само величините, дадени в условието на задачата (3 точки).

б) Изразете големините (модулите) на проекциите на магнитната сила върху координатните оси (фиг. 3) чрез големините на компонентите на скоростта $v_x$ и $v_z$ на частицата (2 точки).

В даден момент изключват електричното и магнитното поле. Частицата продължава да се движи само под действие на силата на тежестта, като минималната й кинетична енергия при това движение е равна на половината от кинетичната й енергия при равномерното праволинейно движение преди да се изключат двете полета.

в) Какъв е видът на траекторията на частицата след изключването на двете полета? Начертайте примерна графика (2 точки).

г) Определете трите компоненти $v_x$, $v_y$ и $v_z$ на скоростта на частицата при нейното равномерно праволинейно движение преди да се изключат полетата (3 точки).

**Полезна формула:**  
$$v_0 = \sqrt{v_x^2 + v_y^2 + v_z^2}$$
където $v_0$ е големината (модулът) на скоростта.