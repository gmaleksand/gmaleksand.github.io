**Задача 1. Механика**

**Част I** Общата извършена работа $A$ от двамата работници е равна на нарастването на потенциалната енергия на всичката вода, извадена от кладенеца. Нека да означим плътността на водата с $\rho$, площта на напречното сечение на кладенеца с $S$, а големината на земното ускорение с $g$. Може да се съобрази, че $A = \rho g S h(d - h/2)$. \[0,5 т.]\ Означаваме височината на водния стълб, който трябва да изгребе вторият работник, с $x$. Неговата работа е $\rho g S x (d - x/2) = A/2 = \frac{\rho g S h}{2} (d - h/2)$. \[0,5 т.]\ Оттук $2x(d - x/2) = h(d - h/2)$ и $x^2 - 2dx + h(d - h/2) = 0$. \[0,5 т.]\ Физическото решение е $x = d - \sqrt{d^2 - hd + h^2/2}$. \[1 т.]\ Първият работник изгребва вода с височина $h - x = h - d + \sqrt{d^2 - hd + h^2/2}$, откъдето следва, че търсеното отношение е $\frac{h-x}{x} = \frac{h-d+\sqrt{d^2-hd+h^2/2}}{d-\sqrt{d^2-hd+h^2/2}} = 2$, т.е. два пъти повече. \[1 т.]\

**Част II а)** Преместването на футболната топка в хоризонтално направление до момента на удара е $L = v_0 \cos \alpha \cdot t$. \[0,5 т.]\ За това време топката се издига на височина $h_{\text{max}} = v_0 \sin \alpha \cdot t - \frac{gt^2}{2}$ \[0,5 т.]\, докато топчето пада от височина $H$, т.е. $h_{\text{max}} = H - \frac{v_0 t}{2} - \frac{gt^2}{2}$ \[0,5 т.]\. Оттук $t = \frac{2H}{v_0(1+2\sin\alpha)}$ и $L = \frac{2H \cos \alpha}{1+2\sin\alpha} = \frac{\sqrt{3}H}{2}$. \[1 т.]\ Разстоянието е $D = \sqrt{L^2 + H^2} = \frac{\sqrt{7}H}{2} \approx 26\text{ m}$. \[1 т.]\

**б)** Футболната топка няма вертикална компонента на скоростта в момента на удара, т.е. $v_0 \sin \alpha - gt = 0$ и $t = \frac{v_0 \sin \alpha}{g} = \frac{H}{v_0}$. \[0,5 т.]\ Следователно $v_0 = \sqrt{\frac{gH}{\sin\alpha}} = \sqrt{2gH} \approx 20\text{ m/s}$. \[1 т.]\

**в)** Изминалото време до удара е $t = \frac{H}{v_0} = \sqrt{\frac{H}{2g}} \approx 1\text{ s}$. \[0,5 т.]\ Максималната височина на издигане е $h_{\text{max}} = \frac{v_0 t}{2} - \frac{gt^2}{2} = \frac{H}{4} = 5\text{ m}$. \[1 т.]\

**Задача 2. Трептящи системи**

**Част I а)** В състояние на равновесие, на лявото трупче действа еластична сила $k\Delta \ell_0$ наляво и сила на опън $T_0$ надясно, като $k\Delta \ell_0 = T_0$. \[0,5 т.]\ В същото време на дясното трупче действа силата на тежестта $m_{\text{д}}g$ надолу и сила на опън $2T_0$ (макарите са безмасови) нагоре, т.е. $m_{\text{д}}g = 2T_0$. \[0,5 т.]\ Разтежението на пружината е $\Delta \ell_0 = \frac{T_0}{k} = \frac{m_{\text{д}}g}{2k} \approx 5\text{ cm}$. \[0,5 т.]\

**б)** Нека лявото трупче е отклонено на малко разстояние $x$ надясно от равновесното му положение. Тогава разтежението на пружината ще бъде $\Delta \ell = \Delta \ell_0 + x$ и еластичната сила ще има нова големина $k(\Delta \ell_0 + x)$. Съответната сила на опън на нишката ще означим с $T_x$. Сумарната хоризонтална сила върху лявото трупче ще бъде $F_{\text{л}} = k(\Delta \ell_0 + x) - T_x$. \[0,5 т.]\ Сумарната вертикална сила върху дясното трупче ще стане $F_{\text{д}} = 2T_x - m_{\text{д}}g$. \[0,5 т.]\ Двете трупчета ще трептят хармонично с един и същ период $T$, тъй като отклонението на дясното трупче от равновесната му височина е винаги наполовина от отклонението на лявото трупче от неговото равновесно положение. \[0,5 т.]\ Може да разгледаме трептенията на двете трупчета поотделно, като въведем ефективни коефициенти на еластичност $k_{\text{л}}$ и $k_{\text{д}}$, при което $F_{\text{л}} = k_{\text{л}}x$, а $F_{\text{д}} = k_{\text{д}}x/2$. Като използваме изразите за силите по-горе и формулата $T = 2\pi \sqrt{\frac{m_{\text{л}}}{k_{\text{л}}}} = 2\pi \sqrt{\frac{m_{\text{д}}}{k_{\text{д}}}}$, ще получим, че $k_{\text{л}} = \frac{4m_{\text{л}}k}{4m_{\text{л}}+m_{\text{д}}}$. \[1 т.]\ (Алтернативно, може да се използва сумарната кинетична енергия и фактът, че скоростта на дясното трупче е наполовина по-малка от скоростта на лявото трупче.) Следователно периодът на хармоничните трептения на системата е $T = \pi \sqrt{\frac{4m_{\text{л}}+m_{\text{д}}}{k}} = \frac{\pi}{5}\text{ s} \approx 0,6\text{ s}$. \[1 т.]\

**Част II а)** Може да се съобрази, че максимална сила в т. O ще има при максимално разтегната пружина, т.е. в крайно дясно положение на теглилката. \[0,5 т.]\ Отдясно на равновесното положение ластикът не е от значение и законът за запазване на енергията дава, че $\frac{mv_{\text{max}}^2}{2} = \frac{k_{\text{п}}A_{\text{д}}^2}{2}$, където с $A_{\text{д}}$ сме означили разстоянието от равновесното положение до крайното дясно положение на теглилката (амплитудата отдясно). \[0,5 т.]\ Като знаем, че $F_{\text{max}} = k_{\text{п}}A_{\text{д}}$, получаваме $m = \frac{k_{\text{п}}A_{\text{д}}^2}{v_{\text{max}}^2} = \frac{F_{\text{max}}^2}{k_{\text{п}}v_{\text{max}}^2}$. \[1 т.]\

**б)** Отляво на равновесното положение ластикът се държи като разтегната пружина и от закона за запазване на енергията следва, че $\frac{mv_{\text{max}}^2}{2} = \frac{k_{\text{п}}A_{\text{л}}^2}{2} + \frac{k_{\text{л}}A_{\text{л}}^2}{2}$, където с $A_{\text{л}}$ сме означили разстоянието от равновесното положение до крайното ляво положение на теглилката (амплитудата отляво). \[0,5 т.]\ Търсеното разстояние е $d = A_{\text{л}} + A_{\text{д}} = v_{\text{max}} \left( \sqrt{\frac{m}{k_{\text{п}}+k_{\text{л}}}} + \sqrt{\frac{m}{k_{\text{п}}}} \right) = \frac{F_{\text{max}}}{k_{\text{п}}} \left( \frac{1}{\sqrt{k_{\text{п}}(k_{\text{п}}+k_{\text{л}})}} + \frac{1}{k_{\text{п}}} \right)$. \[1 т.]\

**в)** От горните разсъждения може да се види, че за един период теглилката се намира отдясно на равновесното си положение за време $\pi \sqrt{\frac{m}{k_{\text{п}}}}$ \[0,5 т.]\, а отляво – за време $\pi \sqrt{\frac{m}{k_{\text{п}}+k_{\text{л}}}}$ \[0,5 т.]\, т.е. $T = \pi \left( \sqrt{\frac{m}{k_{\text{п}}+k_{\text{л}}}} + \sqrt{\frac{m}{k_{\text{п}}}} \right) = \frac{\pi F_{\text{max}}}{v_{\text{max}}} \left( \frac{1}{\sqrt{k_{\text{п}}(k_{\text{п}}+k_{\text{л}})}} + \frac{1}{k_{\text{п}}} \right)$ \[0,5 т.]\.

**Задача 3. Електрически вериги**

**Част I** Еквивалентното съпротивление на свързването с една батерия е $R_1 = R + r$. Токът през резистора е съответно $I_1 = \frac{\mathcal{E}}{R_1} = \frac{\mathcal{E}}{R + r}$, а отделената мощност е $P_1 = I_1^2 R = \frac{\mathcal{E}^2 R}{(R+r)^2}$. \[1 т.]\
При свързването с две батерии еквивалентното съпротивление на веригата се увеличава и става $R_2 = R + 2r$. Токът в този случай е $I_2 = \frac{2\mathcal{E}}{R_2} = \frac{2\mathcal{E}}{R+2r}$, докато мощността става $P_2 = I_2^2 R = \frac{4\mathcal{E}^2 R}{(R+2r)^2}$. \[1 т.]\ Оттук следва, че $\frac{P_2}{P_1} = \frac{4(R+r)^2}{(R+2r)^2} = 3$ и $8r^2 + 4Rr - R^2 = 0$. \[0,5 т.]\ Положителният корен на квадратното уравнение е $r = \frac{(\sqrt{3}-1)R}{4} \approx 0,18\ \Omega$. \[1 т.]\ Електродвижещото напрежение е $\mathcal{E} = (R + r)\sqrt{\frac{P_1}{R}} = \frac{(3+\sqrt{3})\sqrt{RP_1}}{4} \approx 3,7\text{ V}$. \[1 т.]\

**Част II а)** В началото долният кондензатор е директно свързан с дясната батерия, т.е. напрежението между неговите електроди е $2\mathcal{E} = \frac{q_1}{C_1}$ и съответно $\mathcal{E} = \frac{q_1}{2C_1} = 1,5\text{ V}$. \[1 т.]\ От външния контур на веригата може да се съобрази, че горният кондензатор е свързан с двете последователно свързани батерии, откъдето $q_2 = C_2(\mathcal{E} + 2\mathcal{E}) = 3C_2\mathcal{E} = 13,5\text{ mC}$. \[1 т.]\

**б)** След превключването долният кондензатор се свързва директно с лявата батерия, което води до смяна на полярността на кондензатора и нов заряд $q_1' = C_1\mathcal{E}$. \[1 т.]\ Горният кондензатор е свързан по същия начин, т.е. при него няма промяна. \[0,5 т.]\ Оттук следва, че изменението на зарядите на електродите на долния кондензатор се дължи единствено на ток от лявата батерия (през амперметъра) и съответно $Q = q_1 + q_1' = \frac{3q_1}{2} = 9\text{ mC}$. \[1 т.]\

**в)** Тъй като горният електрод на долния кондензатор от положително зареден става отрицателно зареден, т.е. протича ток от горния електрод към отрицателния полюс на лявата батерия, то лявата батерия се разрежда. \[0,5 т.]\ Запазването на зарядите върху електродите на горния кондензатор след превключването означава, че дясната батерия остава със същия заряд. \[0,5 т.]\