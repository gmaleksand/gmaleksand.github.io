**Задача 1. Тяло по наклонена равнина**

Тяло с маса $m$ се движи нагоре по наклонена равнина с ъгъл на наклона $\alpha$ (началното положение на тялото е показано на Фигура 1). Началната скорост на тялото е $v_0$, а коефициентът на триене между тялото и равнината (и наклонената, и хоризонталната й част) е $\mu$ ($\mu < \tan \alpha$).

За следващите четири подусловия разгледайте движението на тялото по наклонената равнина и определете:
**1.1.** ускорението $a$ на тялото като големина и посока, при движението му нагоре и надолу; **(2 т.)**
**1.2.** координатата $x$ на тялото като функция на времето, при движението му нагоре и надолу; **(2 т.)**
**1.3.** времето $t_и$, за което тялото ще достигне максимална височина; **(2 т.)**
**1.4.** максималната височина, $h_{max}$, на която се издига тялото спрямо началното си положение ($t = 0$). **(2 т.)**

Приемете, че преходът между наклонената равнина и хоризонталния участък на Фиг. 1 е плавен, т.е. когато тялото преминава през него, се променя само посоката на скоростта му, но не и големината й.
**1.5.** На какво разстояние се намира тялото, спрямо началното си положение ($t = 0$), при окончателното му спиране? **(2 т.)**

**Решение: 1.1.** Да разгледаме координатна система с начало най-ниската точка от наклонената равнина. Положителната посока на оста $Ox$ да е успоредна на наклонената равнина и насочена нагоре по нея. Определяме силите, които действат на тялото, и записваме втория закон на Нютон:
$$m\vec{g} + \vec{N} + \vec{f} = m\vec{a}.$$
Тук с $f$ е означена силата на триене, за която е изпълнено $f = \mu N = \mu mg \cos \alpha$. Като запишем горното равенство по компоненти, **(1 т.)** може да определим ускорението на тялото:
$a = -(\sin \alpha + \mu \cos \alpha)g, \quad v > 0, \quad t < t_и; \quad \text{(0,5 т.)} \quad (1.1)$
$a = -(\sin \alpha - \mu \cos \alpha)g, \quad v < 0, \quad t > t_и. \quad \text{(0,5 т.)} \quad (1.2)$

**1.2.** В така избраната координатна система за закона за движение на тялото получаваме:
$x(t) = v_0t - (\sin \alpha + \mu \cos \alpha)gt^2/2, \quad v > 0, \quad t < t_и; \quad \text{(1 т.)} \quad (1.3)$

*стр. 1 от 5*

---

$x(t) = x_{max} - (\sin \alpha - \mu \cos \alpha)g(t - t_и)^2/2, \quad v < 0, \quad t > t_и. \quad \text{(1 т.)} \quad (1.4)$
където $x_{max}$ е максималното разстояние, което изминава тялото нагоре по наклонената равнина.

**1.3.** Времето, за което тялото ще измине това разстояние, се определя от закона за скоростта **(1 т.)** и е равно на:
$$t_и = \frac{v_0}{(\sin \alpha + \mu \cos \alpha)g}. \quad \text{(1 т.)} \quad (1.5)$$
Така за $x_{max}$ получаваме израза:
$$x_{max} = \frac{v_0^2}{2(\sin \alpha + \mu \cos \alpha)g}. \quad \text{(1 т.)}$$

**1.4.** Максималната височина, на която се издига тялото, е:
$$h_{max} = x_{max} \sin \alpha = \frac{v_0^2 \sin \alpha}{2(\sin \alpha + \mu \cos \alpha)g}. \quad \text{(1 т.)} \quad (1.6)$$

**1.5.** За да определим разстоянието от началното положение, на което се намира тялото при окончателното му спиране, използваме закона за изменение на енергията $\Delta E = A_{тр}$, **(1,5 т.)** откъдето получаваме:
$$s = \frac{v_0^2 \sin \alpha - \mu \cos \alpha}{2\mu g \sin \alpha + \mu \cos \alpha}. \quad \text{(0,5 т.)} \quad (1.7)$$

**Задача 2. Кондензатор с променлив капацитет**

**2.1.** За промяна на честотата на трептящ кръг в радиотехниката са се използвали кондензатори с променлив капацитет. Промяната на капацитета на такъв кондензатор става, като се промени ефективната площ на плочите на кондензатора. На Фигура 2 е показан кондензатор с променлив капацитет, който се състои от $2N$ на брой еднакви тънки плочи с формата на полукръг с радиус $r$. Плочите са разделени на два реда, условно бели и сиви, като плочите във всеки ред са свързани с проводници (плътните линии на горната част от Фиг. 2). Разстоянието между две съседни плочи от един ред (например белите) е $d$. Сивите плочи са поставени точно по средата между белите плочи и могат да се въртят около ос, минаваща през центъра на всеки от полукръговете – пунктираната линия от Фиг. 2. Определете капацитета $C$ на кондензатора като функция на ъгъла на завъртане $\theta$. При $\theta = 0$ капацитетът $C(0) = C_0$ е максимален. **(3 т.)**

**2.2.** Кондензатор с променлив капацитет е успоредно свързан с резистор със съпротивление $R$ - Фигура 3. В началния момент кондензаторът е зареден до заряд $q_0$, а капацитетът му е $C_0$ (кондензаторът от предното подусловие).

*стр. 2 от 5*

---

**2.2.1.** С каква ъглова скорост $\omega$ трябва да въртим плочите му, така че токът във веригата да остава постоянен? **(4 т.)**
**2.2.2.** За колко време $\tau$ кондензаторът ще се разреди напълно? **(1,5 т.)**
**2.2.3.** Колко е отделеното количество топлина $Q$ през резистора за това време? **(1,5 т.)**

**Решение: 2.1.** Всеки две съседни плочи от различни редове на променливия кондензатор образуват плосък кондензатор с ефективна площ на плочите $S(\theta)$ и разстояние между тях $d/2$, така за капацитета на един от тези кондензатори може да запишем:
$$C_1(\theta) = \frac{\varepsilon_0 S(\theta)}{d/2} = \frac{\varepsilon_0 (\pi - \theta)r^2}{d}, \quad \text{(1 т.)}$$
където $r$ е радиусът на плочите, а $(\pi - \theta)$ е ъгълът, под който те се припокриват. Като отчетем, че $2N$ плочи, свързани по указания начин, образуват $2N - 1$ успоредно свързани кондензатори с капацитет $C_1$, **(1 т.)** то капацитетът на променливия кондензатор, изразен като функция на ъгъла $\theta$, ще бъде:
$$C(\theta) = (2N - 1)\varepsilon_0 (\pi - \theta)r^2/d. \quad \text{(1 т.)} \quad (2.1)$$

**2.2.1.** Нека означим с $C_0$ максималния капацитет на кондензатора в началния момент време, отговарящ на $\theta = 0$. Горното равенство може да се презапише като:
$$C(\theta) = C_0 \left(1 - \frac{\theta}{\pi}\right), \quad \text{(0,5 т.)}$$
където $C_0 = (2N - 1)\varepsilon_0 \pi r^2/d$. Тъй като токът $I$ във веригата остава постоянен, зарядът върху плочите на кондензатора ще се изменя по закона $q(t) = q_0 - It$. **(1 т.)** От друга страна падът на напрежението върху резистора и напрежението на плочите на кондензатора ще са равни. Така получаваме връзката:
$$IR = \frac{q(t)}{C(t)} = \frac{q_0 - It}{C(t)}. \quad \text{(1 т.)}$$
От горното уравнение може да изразим зависимостта на капацитета от времето:
$$C(t) = \frac{q_0 - It}{IR} \equiv C(\theta) = C_0 \left(1 - \frac{\theta}{\pi}\right). \quad \text{(0,5 т.)}$$
Ако положим $t = 0$, може да намерим големината на тока във веригата $I = q_0/RC_0$, **(0,5 т.)** откъдето за ъгловата скорост $\omega$, с която трябва да въртим плочите на кондензатора, получаваме:
$$\omega = \frac{\Delta \theta}{\Delta t} = \frac{\pi}{RC_0}. \quad \text{(0,5 т.)} \quad (2.2)$$

**2.2.2.** Времето, $\tau$, за което се разрежда кондензаторът, се получава от условието $q(\tau) = 0$ **(1 т.)**:
$$\tau = \frac{q_0}{I} = RC_0. \quad \text{(0,5 т.)} \quad (2.3)$$

*стр. 3 от 5*

---

**2.2.3.** Отделеното количество топлина през резистора получаваме от закона на Джаул-Ленц **(1 т.)**:
$$Q = I^2 R \tau = \frac{q_0^2}{C_0}. \quad \text{(0,5 т.)} \quad (2.4)$$

**Задача 3. Въздушна пружина**

Бутало с маса $m$ може да се движи без триене в дълъг вертикален цилиндър, пълен с газ (Фигура 4). В равновесно положение буталото се намира на височина $l_0$ от дъното на цилиндъра, както е показано на фигурата.
**3.1.** Намерете налягането $p_1$ на газа, когато буталото се намира в равновесно положение. **(1,5 т.)**
**3.2.** Определете периода $T$ и кръговата честота $\omega$ на малките трептения на буталото около равновесното му положение, ако площта на буталото е $S$, атмосферното налягане е $p_0$, а газът е идеален. Разгледайте два случая:
**3.2.1.** Движението на буталото става много бавно, при което не се променя температурата си; **(4.5 т.)**
**3.2.2.** Движението на буталото става много бързо и газът не обменя топлина с околната среда. В този случай може да се разгледа термодинамичен процес, който се описва от уравнението $pV^\gamma = const$, където $\gamma = const$. **(3.5 т.)**
**3.3. Разгледайте горните два случая, като не отчитате влиянието на атмосферното налягане. (0,5 т.)**
*Полезна математика:* $(1+x)^n \approx 1 + nx, |x| \ll 1$.
*Полезна физика:* кръговата честота е $\omega = 2\pi\nu$, където $\nu$ е честотата на трептенията.

**Решение: 3.1.** Налягането на газа, когато буталото е в равновесно положение, се определя от условието $mg + p_0S = p_1S$, **(1 т.)** откъдето за $p_1$ получаваме:
$$p_1 = \frac{mg + p_0S}{S}. \quad \text{(0,5 т.)} \quad (3.1)$$

**3.2.1.** Да разгледаме малко отклонение $x$ на буталото от равновесното му положение, при което обемът на газа намалява с $\Delta V = xS$, а налягането му нараства с $\Delta p$. Вследствие на промяната на налягането на газа под буталото, на буталото ще действа допълнителна сила $F = \Delta p S$, насочена нагоре към равновесното му положение. Тъй като движението на буталото става много бавно, то температурата на газа не се променя. Тогава може да използваме, че:
$$pV = const, \quad \text{(0,5 т.)}$$
откъдето:
$$p_1 l_0 S = (p_1 + \Delta p)(l_0 S - xS). \quad \text{(0,5 т.)}$$
Тогава може да получим изменението на налягането:
$$\Delta p = \frac{p_1 x}{l_0 - x} = \frac{(mg + p_0 S)x}{S(l_0 - x)} \approx \frac{(mg + p_0 S)x}{S l_0}, \quad \text{(1 т.)}$$

*стр. 4 от 5*

---

където сме отчели, че $l_0 \gg x$, т.е. $l_0 - x \approx l_0$. Така за допълнителната сила, която действа на буталото, получаваме:
$$F = -\frac{mg + p_0 S}{l_0} x. \quad \text{(0,5 т.)}$$
Знакът минус показва, че силата е насочена към равновесното положение и е в противоположна посока на отместването на буталото. Също така се вижда, че силата има вида $F = -kx$, т.е. коефициентът пред отместването $x$ има смисъл на коефициент на квазиеластичност, **(0,5 т.)** тогава за периода на трептенията, $T = 2\pi\sqrt{m/k}$, може да запишем:
$$T = 2\pi\sqrt{\frac{ml_0}{mg + p_0 S}}, \quad \text{(0,5 т.)} \quad (3.2)$$
а за кръговата честота, $\omega$ се получава:
$$\omega = \sqrt{\frac{mg + p_0 S}{ml_0}}. \quad \text{(1 т.)} \quad (3.3)$$

**3.2.2.** При много бързо движение на буталото газът не може да обменя топлина с околната среда и процесът може да се разглежда като адиабатен. При адиабатен процес използваме, че:
$$pV^\gamma = const,$$
което в конкретния случай се записва така:
$$p_1 (l_0 S)^\gamma = (p_1 + \Delta p)(l_0 S - xS)^\gamma. \quad \text{(0,5 т.)}$$
Аналогично на предния случай, за изменението на налягането може да получим:
$$\Delta p = \gamma \frac{x}{l_0} p_1, \quad \text{(1.5 т.)}$$
където сме отчели, че $(1 - \frac{x}{l_0})^\gamma \approx (1 - \gamma \frac{x}{l_0})$, тъй като цилиндърът е много висок и $l_0 \gg x$. Оттук се вижда, че налягането нараства $\gamma$ пъти в сравнение с изотермния случай. Така периодът и кръговата честота ще се изменят с множител равен на $\gamma^{1/2}$:
$$T = 2\pi\sqrt{\frac{ml_0}{(mg + p_0 S)\gamma}}, \quad \text{(0,5 т.) и } \omega = \sqrt{\frac{mg + p_0 S}{ml_0} \gamma}. \quad \text{(1 т.)} \quad (3.4)$$

**3.2.3.** Заместваме $p_0 = 0$ в равенства (3.2) и (3.4) и получаваме периода на буталото без да отчитаме влиянието на атмосферното налягане:
$$T = 2\pi\sqrt{\frac{l_0}{g}}, \quad T = 2\pi\sqrt{\frac{l_0}{\gamma g}}. \quad \text{(0,5 т.)} \quad (3.5)$$
Вижда се, че в този случай периодът на буталото съвпада с периода на математично махало с дължина $l_0$ и $l_0/\gamma$.

*стр. 5 от 5*