**Задача 1. Измерване на скоростта на електронен сноп** 

На фиг. 1 е показан уред за определяне на скоростта на електронен сноп. Плочата $A$ на плосък кондензатор е заземена, а плочата $B$ е свързана към земята през резистор със съпротивление $R = 10^6 \Omega$ и амперметър, както е показано на фигурата. Електроните навлизат в кондензатора през малък отвор в пластината $A$, движейки се перпендикулярно към нея. Разстоянието между пластините е $d = 5$ mm, а площта им – $S = 10\ \mathrm{cm^2}$. 

А) Амперметърът отчита протичане на ток. Пречертайте схемата и означете посоката на тока през амперметъра. Дайте кратко обяснение (1-3 изречения) защо сте избрали тази посока. 

Б) Показанието на амперметъра започва да се увеличава и достига максимална стойност $I = 1,5 \cdot 10^{-5}$ А. Какво количество заряд $Q$ се е натрупало на пластината $B$? 

В) С каква начална скорост $v$ електроните навлизат в кондензатора? 

Г) За колко време $t$ електроните изминават разстоянието от пластината $A$ до пластината $B$? 

Данни 

Елементарен електричен заряд, $e = 1,6 \cdot 10^{-19}$ С; 

Маса на електрона, $m = 9,1 \cdot 10^{-31}$ kg; 

Електрична константа, $\varepsilon_0 = 8,85 \cdot 10^{-12}$ F/m 

**Задача 2. Батерия** 

Иван разполагал с голям брой различни резистори, които свързвал един след друг към батерия. За всеки от резисторите измервал тока във веригата и напрежението върху резистора. След това нанесъл данните на графика, свързал нанесените точки и получил линията, показана на фиг. 2 – вижте последния лист, който трябва да предадете заедно с решението. 

А) Начертайте схема на електрическата верига, която Иван използвал за измерване на тока и на напрежението. 

Б) Колко е най-голямото $R_{\text{max}}$ и най-малкото $R_{\text{min}}$ съпротивление на резисторите, с които Иван е разполагал? 

В) Отбележете върху графиката точка $A$, съответстваща на тока и на напрежението за резистор със съпротивление $R = 10 \Omega$. Обяснете как сте построили тази точка. 

Г) Пресметнете електродвижещото напрежение $\mathcal{E}$ и вътрешното съпротивление $r$ на батерията. 

[4 т]

**Задача 3.** 

Двете подусловия на задачата са независими. 

**А) Електромагнитно оръдие** 

Върху две успоредни, хоризонтални метални релси е поставена тънка медна жичка. Дължината на жичката е равна на разстоянието между релсите, както е показано на фиг. 3 (а). Напречното сечение на жичката е $S = 0,1 \, \text{mm}^2$, а плътността на медта – $\rho = 8900 \, \text{kg/m}^3$. Релсите се намират в еднородно магнитно поле с индукция $B = 0,1 \, \text{T}$, насочена от чертежа към вас. Към тях е включен източник, който генерира постоянен ток $I = 5 \, \text{A}$, течащ по релсите и по жичката. 

Пресметнете ускорението $a$, с което ще започне да се движи жичката и отбележете на чертеж неговата посока. 

**Б) Магнитни взаимодействия** 

По два дълги успоредни проводника, намиращи се на разстояние $d = 10 \, \text{cm}$ един от друг, текат в противоположни посоки еднакви по големина токове $I = 10 \, \text{A}$, както е показано на фиг. 3 (б). 

- Определете големината $B_0$ и посоката на магнитната индукция на външно магнитно поле, което трябва да бъде приложено така, че върху проводниците да **не действат** сили. 

- При наличие на такова външно поле $B_0$, пресметнете големината $B$ и определете посоката на магнитната индукция в точка, разположена по средата между двата проводника. 

Магнитната константа е $\mu_0 = 4\pi \cdot 10^{-7} \, \text{T} \cdot \text{m/A}$