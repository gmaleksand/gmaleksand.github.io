**Задача 1. Еквивалентен източник на напрежение.**

Известно е, че два последователно (успоредно) свързани резистори или кондензатори в електрична схема могат да се заменят с един, наречен еквивалентен на тях. Тогава токовете, протичащи през отделните части на схемата, както и напреженията върху отделните нейни елементи, ще се запазят.

**а)** Дайте определение на източник на напрежение, който ще наричаме еквивалентен на други два източника на напрежение, свързани последователно или успоредно. [2 т.]

**б)** Намерете електродвижещото напрежение $E$ и вътрешното съпротивление $r$ на еквивалентния източник на напрежение на два последователно свързани източника на напрежение. Те имат съответно електродвижещо напрежение $E_1$ и $E_2$ и вътрешно съпротивление $r_1$ и $r_2$. [2 т.]

**в)** Намерете електродвижещото напрежение $E$ и вътрешното съпротивление $r$ на еквивалентния източник на напрежение на два успоредно свързани източника. Те имат съответно електродвижещо напрежение $E_1$ и $E_2$ и вътрешно съпротивление $r_1$ и $r_2$. [6 т.]

**Задача 2. Съпротивление на паралелепипед.**

Правосъглен паралелепипед с ръбове $a_1$, $a_2$ и $a_3$ е направен от вещество със специфично съпротивление $\rho$. Измерва се електричното му съпротивление между две срещуположни стени. Когато се измерва съпротивлението между стените, намиращи се на разстояние $a_1$ една от друга, съпротивлението му е $R_1 = 0,10 \Omega$, между стените на разстояние $a_2$ е $R_2 = 0,40 \Omega$, а между стените на разстояние $a_3$ е $R_3 = 0,90 \Omega$. Обемът на паралелепипеда е $V = 6,0 \text{ mm}^3$. Изчислете:

**а)** специфичното съпротивление $\rho$ на веществото [4 т.].

**б)** дължината на ръба $a_1$ [2 т.].

**в)** дължината на ръба $a_2$ [2 т.].

**г)** дължината на ръба $a_3$ [2 т.].

**Задача 3. Падаща проводяща пръчка в магнитно поле.**



Проводяща пръчка с маса $m$ и дължина $l$ започва да се движи под действие на силата на тежестта като се допира до верига, съставена от неподвижен П-образен проводник, свързан към кондензатор с капацитет $C$. Първоначално кондензаторът е разреден. Електричното съпротивление на пръчката и веригата са пренебрежимо малки. Цялата верига се намира в хоризонтално постоянно еднородно магнитно поле с големина на магнитната индукция $B$. Земното ускорение е $g$. Триенето се пренебрегва.

**а)** Намерете връзка между скоростта на пръчката $v(t)$ и натрупания електричен заряд $q(t)$ върху плочите на кондензатора в произволен момент $t$. [3 т.]

**б)** Намерете връзка между ускорението на пръчката $a(t)$ и протичащия електричен ток $I(t)$ във веригата в произволен момент $t$. [1 т.]

**в)** Намерете формула за ускорението на пръчката $a(t)$, изразено чрез параметрите $g$, $B$, $C$, $l$ и $m$. [3 т.]

**г)** Изчислете пълната енергия на системата $E(t)$ в произволен момент време $t$. Сравнете я с тази в началния момент. [3 т.]