[[Състезания/3/9/2017|◂ 2017]] | [[Състезания/3/9/2019| 2019 ▸]]

**И в трите задачи можете да ползвате следните стойности на физичните константи:**

константа в закона на Кулон: k = 9,0.109 N.m2/C2;

елементарен електричен заряд: e = 1,6.10-19 C;

земно ускорение g $\approx$ 10 m/s2.

**Задача 1. Реален амперметър**

В училищните задачи по физика обикновено приемате идеализацията, че амперметърът е уред с нулево електрично съпротивление. Реалните амперметри обаче имат определено вътрешно съпротивление, зависещо от конкретния модел амперметър. Затова във веригата реалният амперметър следва да се разглежда като консуматор с определено съпротивление. На фиг. 1 е показана електрическа схема на верига, която се захранва от източник с ЕДН $\varepsilon$ = 15 V и с пренебрежимо вътрешно съпротивление. Успоредно на резистора R0 може да се свързват различен брой еднакви резистори, със съпротивление R всеки. На графиката с кръгчета са нанесени показанията на амперметъра, измерващ тока I във веригата, в зависимост от броя N на допълнително свързаните резистори.

а) Получете израз за еквивалентното съпротивление Rекв на веригата чрез съпротивленията R0 и R на резисторите, съпротивлението RA на амперметъра и броя N на допълнително свързаните резистори. (3 точки)

б) Като използвате данните от графиката, определете приблизително неизвестните съпротивления R0, R и RA. Закръглете крайните отговори към числа, кратни на 10 $\Omega$. (7 точки)

**Задача 2. Електричен разряд**

Протичането на електричен ток в газове се нарича електричен разряд. Електричен разряд във въздуха възниква, когато интензитетът E на електричното поле стане равен или по-голям от определена гранична стойност E0 = 3,0.106 N/C, т.е. когато E >= E0.

а) "Огънят на Свети Елм" (фиг. 2 а) е слабо синкаво сияние около наелектризирани метални предмети поради електричен разряд във въздуха около тях. Какъв минимален положителен заряд q трябва да бъде придаден на метално топче с радиус r = 3 mm така, че около него да възникне сияние на Свети Елм? На колко е равен потенциалът $\varphi$ на топчето, когато сиянието "светва"? (4 точки)

б) Електричната искра (фиг. 2 б) е друг вид електричен разряд, възникващ около тела, между които има голямо електрично напрежение. Искрата е ярко светеща "нишка" от йонизиран въздух, по който между телата протича електричен ток. На фиг. 2б е показана искра между топчетата на електростатична машина, които са заредени с равни по големина и противоположни по знак заряди +q и -q, съответно. Топчетата са с радиус r = 1 cm, а разстоянието между центровете им е d = 5 cm. Приемете, че зарядите са разпределени равномерно по повърхността на топчетата.

За да прескочи искра между топчетата е нужно условието E $\ge$ E0 да бъде изпълнено във въздуха по цялата отсечка, свързваща центровете им. Колко е минималната големина на заряда върху топчетата, при който между тях прескача искра? (3 точки)
Колко е напрежението U между топчетата при прескачането на искрата? (3 точки)
Упътване. Заряди, разпределени равномерно по повърхността на сфера, създават около сферата електрично поле, еквивалентно на полето на точков заряд, намиращ се в центъра на сферата.

**Задача 3. Наелектризирани мъниста**

Две мъниста са нанизани на тънка вертикална спица от изолиращ материал. Долното мънисто е закрепено неподвижно, а горното може да се хлъзга по спицата без триене. Масата на горното мънисто е m = 0,1 g. Мънистата са наелектризирани с еднакви положителни заряди q.

а) Определете заряда q на мънистата, ако е известно, че горното мънисто се намира в равновесие на височина h0 = 3 cm над долното мънисто. (1,5 точки)

б) Горното мънисто е издигнато на височина h1 = 5 cm над долното мънисто и е оставено да се движи по спицата с нулева начална скорост. До каква максимална скорост vmax се ускорява горното мънисто? (5,0 точки)
в) Колко е минималната височина h2, която достига горното мънисто? (3,5 точки)