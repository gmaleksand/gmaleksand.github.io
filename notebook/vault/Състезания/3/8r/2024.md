[[Състезания/3/8/2023|◂ 2023]] | [[Състезания/3/8/2024|условия]] | [[Състезания/3/8/2025| 2025 ▸]]

**Задача 1.** От фиг. 1 следва, че изминатият път от тялото е $s = 2 \text{ m}$ **(0,5 т.)**, като движението му продължава $t = 20 \text{ s}$ **(0,5 т.)**. Следователно средната скорост е
$$v_{cp} = \frac{s}{t} = 0,1 \text{ m/s} = 10 \text{ cm/s}.$$ **(1 т.)**

б) По определение моментната скорост е
$$v = \frac{\Delta s}{\Delta t}.$$ **(0,5 т.)**

Тя е максимална, когато за едно и също $\Delta t$ имаме най-голямо $\Delta s$ **(0,5 т.)**. За интервала $10 \text{ s} \le t \le 14 \text{ s}$ графиката на пътя е практически част от права линия, движението се извършва с постоянна скорост и за този интервал $\Delta s$ е максимално **(0,5 т.)**. Следователно намираме
$$v_{max} = \frac{1 \text{ m}}{4 \text{ s}} = 0,25 \text{ m/s} = 25 \text{ cm/s}.$$ **(0,5 т.)**

в) Изминатият от тялото път за първите $t_0$ секунди, изразен чрез средната скорост $v_{0ср}$, се дава с израза $s(t_0) = v_{0ср}t_0$ **(0,5 т.)**. Графиката на $s(t) = v_{0ср}t$ е права линия, която минава през нулата **(0,5 т.)**. В момента $t_0$ графиката трябва да има най-голям наклон, т.е. трябва да се допира към графиката на пътя (фиг. 1) **(0,5 т.)**. По този начин намираме стойността $t_0 = 16 \text{ s}$. **(0,5 т.)**

г) Тялото спира окончателно в двадесетата секунда, защото след този момент графиката е хоризонтална права. Периодът на равнозакъснително движение продължава приблизително от $t_1 = 16 \text{ s}$ **(0,5 т.)**, където графиката започва да се отклонява ясно от права линия до $t_2 = 20 \text{ s}$ **(0,5 т.)**, където тялото окончателно спира. Следователно времето на спиране е $\Delta t = 4 \text{ s}$ **(0,5 т.)**, а спирачният път $\Delta s = 0,2 \text{ m}$ **(0,5 т.)**. Ако $v_0$ е скоростта в началото на спирането, от законите за скоростта и за пътя при равнозакъснително движение имаме съответно:

$0 = v_0 - a \Delta t$; **(0,5 т.)**

$\Delta s = v_0 \Delta t - \frac{a \Delta t^2}{2}$. **(0,5 т.)**

Като изразим $v_0$ и заместим в закона за пътя, получаваме:

$\Delta s = \frac{a \Delta t^2}{2}$ **(0,5 т.)**

Оттук намираме:

$a = \frac{2 \Delta s}{\Delta t^2} = \frac{2 \cdot 0,2 \text{ m}}{(4 \text{ s})^2} = 0,025 \text{ m/s}^2$ **(0,5 т.)**

Тъй като това е задача за оценка, се приемат и обосновани алтернативни решения, за които, след закръгляне към първа значеща цифра, се получава приблизителна стойност на ускорението $a \approx 0,03 \text{ m/s}^2$.

*Алтернативно решение:* Ако ученикът знае (или се досети), че моментната скорост е наклон на допирателната към графиката на пътя, по построената допирателна в момента $16 \text{ s}$ може да пресметне скоростта в началото на спирането: $v_0 = 2 \text{ m} / 18 \text{ s} \approx 0,11 \text{ m/s}$. Оттука за ускорението се получава: $a = v_0 / \Delta t = 0,11 \text{ m/s} / 4 \text{ s} \approx 0,028 \text{ m/s}$, което също е в границите на приетата точност.

**Задача 2.** а) Когато локомотивът и вагонът са в композиция на тях им действат следните сили: на локомотива – силата на тягата $F$ и противоположно насочените на нея сила на съпротивление $f_1$ и сила $T_1$, с която вагонът дърпа локомотива **(1 т.)**; на вагона – силата $T_2$, с която локомотивът дърпа вагона, и силата на съпротивление $f_2$. **(1 т.)**

По третия принцип на Нютон имаме

$T_1 = T_2 = T$. **(0,5 т.)**

Тъй като композицията се движи с постоянна скорост

$F - f_1 = T$, **(0,5 т.)**

$T = f_2$. **(0,5 т.)**

б) След отделянето на вагона локомотивът се движи под действие на силата $F - f_1$, като

$Ma_1 = F - f_1 = T$, **(0,5 т.)**

а вагонът – под действие на силата $f_2$ и

$ma_2 = f_2 = T$. **(0,5 т.)**

От последните две равенства получаваме

$\frac{a_1}{a_2} = \frac{m}{M} = 0,4$. **(1,5 т.)**

в) За да определим изминатия от локомотива път $L$ ще приемем, че скоростта на композицията е $v$. След откачането от локомотива, вагонът спира за време

$t = \frac{v}{a_2}$. **(1 т.)**

След откачването на вагона, локомотивът се движи равноускорително с начална скорост $v$ и за време $t$ изминава път

$L = vt + \frac{a_1 t^2}{2} = \frac{v^2}{2a_2} \left( 2 + \frac{a_1}{a_2} \right)$, **(1,5 т.)**

$L = l \left( 2 + \frac{m}{M} \right) = 120 \text{ m}$. **(1,5 т.)**

**Задача 3. А.** а) Уравнението на движение на всяко едно от телата, когато то се движи с указаното ускорение, се дава със съответния израз:

$m_1 a_1 = F$, **(0,5 т.)**

$m_2 a_2 = F - km_2 g$, **(0,5 т.)**

$(m_1 + m_2) a_3 = F$ **(0,5 т.)**

където $k$ е коефициентът на триене, а $g$ – земното ускорение. От първите две уравнения изразяваме $m_1$ и $m_2$ и ги заместваме в третото уравнение, при което намираме

$k = \frac{a_1 a_3 + a_2 a_3 - a_1 a_2}{g(a_1 - a_3)} \approx 0,034$, **(1,5 т.)**

б) По втория закон на Нютон търсеното ускорение $a$ се определя с равенството

$(m_1 + m_2) a = F - f = F - k(m_1 + m_2) g$ **(1 т.)**

Като заместим $m_1 + m_2$ и $k$ в това равенство, получаваме

$a = a_2 - \frac{a_3^2}{a_1 - a_3} \approx 0,47 \text{ m/s}^2$. **(1 т.)**

**Б.** При потопяване на съставното тяло показанието на силомера е

$P = P_1 + P_2 - F_A$, **(0,5 т.)**

където Архимедовата сила, действаща на съставното тяло е

$F_A = \rho_0 g (V_1 + V_2)$. **(0,5 т.)**

Тук $V_1$ е обемът на дървеното парче, $V_2$ – на оловното. Като отчетем, че

$V_1 g = \frac{P_1}{\rho_1}$, **(0,25 т.)**

$V_2 g = \frac{P_2}{\rho_2}$, **(0,25 т.)**

получаваме

$P = P_1 + P_2 - \rho_0 \left( \frac{P_1}{\rho_1} + \frac{P_2}{\rho_2} \right)$. **(1 т.)**

След преобразуване на този израз за плътността на дървото получаваме

$\rho_1 = \frac{P_1}{P_1 - P + \left( 1 - \frac{\rho_0}{\rho_2} \right) P_2} \rho_0$, **(1 т.)**

$\rho_1 \approx 0,5 \text{ g/cm}^3$. **(0,5 т.)**