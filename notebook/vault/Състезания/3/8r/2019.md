[[Състезания/3/8/2018|◂ 2018]] | [[Състезания/3/8/2019|условия]] | [[Състезания/3/8/2020| 2020 ▸]]

**Задача 1. Мотоциклети.**

а) Ако приемем за нулев момент време пресичането на първия мотоциклет на старта, то неговата скорост се мени така: $v = v_0 + a_1t$, \[0,3 т.\] а положението му (ако изберем стартовото положение за нулево) така: $x = v_0t + \frac{1}{2}a_1t^2$. \[0,3 т.\] Замествайки времето $t$ от първото уравнение във второто, се получава $x = \frac{v^2 - v_0^2}{2a_1}$. \[0,4 т.\] Когато скоростта стане $v = v_1$, положението е $x = r$, следователно ускорението $a_1 = \frac{v_1^2 - v_0^2}{2r}$ = \[0,5 т.\] $\frac{(50 \text{ m/s})^2 - (40 \text{ m/s})^2}{2 \cdot 200 \text{ m}} = 2,25 \text{ m/s}^2$. \[0,5 т.\]

б) Времето $T_1$ за една обиколка на първия мотоциклет е $T_1 = \frac{2\pi r}{v_0} + 4 \cdot t_{\text{ст-фин1}}$. \[0,5 т.\] Времето $t_{\text{ст-фин1}}$ за ускоряване на първия мотоциклет от $v_0$ до $v_1$ намираме от първото уравнение, $t_{\text{ст-фин1}} = \frac{v_1 - v_0}{a_1}$. Замествайки с полученото ускорение, $t_{\text{ст-фин1}} = \frac{2r}{v_1 + v_0}$. \[0,5 т.\] Така $T_1 = \frac{2\pi r}{v_0} + \frac{8r}{v_1 + v_0}$ = \[0,5 т.\] $\frac{2\pi \cdot 200 \text{ m}}{40 \text{ m/s}} + \frac{8 \cdot 200 \text{ m}}{50 \text{ m/s} + 40 \text{ m/s}} \approx 49,2 \text{ s}$ ($49,194 \text{ s}$. Резултатите в скобите тук и нататък са написани с по-голяма точност, за да не се трупа грешка от закръгляване в следващите замествания). \[0,5 т.\]

в) Максималната скорост $v_2$ на втория мотоциклет може да се получи от последното уравнение, прилагайки го за втория мотоциклет, $T_2 = \frac{2\pi r}{v_0} + \frac{8r}{v_2 + v_0}$, \[0,5 т.\] откъдето $v_2 = \frac{8r}{T_2 - \frac{2\pi r}{v_0}} - v_0 = \textbf{[0,5 т.]} \frac{8 \cdot 200 \text{ m}}{47 \text{ s} - \frac{2\pi \cdot 200 \text{ m}}{40 \text{ m/s}}} - 40 \text{ m/s} \approx 62,7 \text{ m/s}$ ($62,669 \text{ m/s}$) \[0,2 т.\] $\approx 226 \text{ km/h}$. \[0,3 т.\]

г) Ускорението $a_2$, с което вторият мотоциклет се движи по правите участъци, може да се пресметне от вече получената аналогична формула за първия мотоциклет, $a_2 = \frac{v_2^2 - v_0^2}{2r}$ = \[0,5 т.\] $\frac{(62,669 \text{ m/s})^2 - (40 \text{ m/s})^2}{2 \cdot 200 \text{ m}} \approx 5,82 \text{ m/s}^2$ ($5,8185 \text{ m/s}^2$). \[1 т.\]

д) Времето, за което вторият мотоциклет финишира, е $T_{2\text{ф}} = 10T_2 + t_{\text{ст-фин2}} = 10T_2 + \frac{v_2 - v_0}{a_2}$ = \[0,5 т.\] $10 \cdot 47 \text{ s} + \frac{62,669 \text{ m/s} - 40 \text{ m/s}}{5,8185 \text{ m/s}^2} \approx 473,9 \text{ s}$ ($473,896 \text{ s}$). \[0,5 т.\] Тъй като $\frac{T_{2\text{ф}}}{T_1} \approx 9,63$, то първият мотоциклет ще е направил 9 обиколки и ще е във втората половина на десетата си обиколка. Също така $T_{2\text{ф}} - 9,5T_1 \approx 6,55 \text{ s}$ ($6,553 \text{ s}$) е по-голямо от $t_{\text{ст-фин1}} = \frac{2r}{v_1 + v_0} \approx 4,44 \text{ s}$ ($4,444 \text{ s}$), но е по-малко от $2t_{\text{ст-фин1}}$ ($8,888 \text{ s}$). Това означава, че първият мотоциклет ще е във втората половина на правата отсечка от другата страна на старта и ще се движи равнозакъснително. \[0,5 т.\] Скоростта му в момента на финиширане на втория мотоциклет ще бъде $v_3 = v_1 - a_1(T_{2\text{ф}} - 9,5T_1 - t_{\text{ст-фин1}}) = \textbf{[0,5 т.] } 50 \text{ m/s} - 2,25 \text{ m/s}^2 (473,896 \text{ s} - 9,5 \cdot 49,194 \text{ s} - 4,444 \text{ s}) \approx 45,25 \text{ m/s} \approx 163 \text{ km/h}$. \[0,5 т.\] Положението на мястото, където се намира първият мотоциклет в този момент, може да се изчисли от формулата $x = v_1t_x - \frac{1}{2}a_1t_x^2$, където $t_x = T_{2\text{ф}} - 9,5T_1 - t_{\text{ст-фин1}}$. Замествайки, $t_x = 473,896 \text{ s} - 9,5 \cdot 49,194 \text{ s} - 4,444 \text{ s} = 2,109 \text{ s}$, $x = 50 \frac{\text{m}}{\text{s}} \cdot 2,109 \text{ s} - \frac{1}{2} \cdot 2,25 \frac{\text{m}}{\text{s}^2} (2,109 \text{ s})^2 \approx 100 \text{ m}$. Следователно когато вторият мотоциклет финишира, първият ще се намира в средата на лявата половина на горната отсечка. \[0,5 т.\]

**Задача 2. Хлъзгащи се тела.**

а) Когато първото тяло се движи свободно, то спира под действие на силата на триене $F_{1\text{тр}} = k_1R = k_1m_1g = m_1a_1$. Следователно $a_1 = k_1g$. \[0,5 т.\] Аналогично за ускорението на спиране на второто тяло се получава $a_2 = k_2g$. Когато двете тела се движат заедно, второто тяло натиска първото тяло напред със сила $T$ и му намалява ускорението до $a$, а първото тяло натиска второто назад със същата по големина сила $T$ и му увеличава ускорението до $a$. \[0,5 т.\] Тогава $F_{1\text{тр}} - T = m_1a$ \[0,5 т.\] и $F_{2\text{тр}} + T = m_2a$. \[0,5 т.\] Като съберем двете уравнения, $F_{1\text{тр}} + F_{2\text{тр}} = (m_1 + m_2)a$, откъдето $a = \frac{m_1a_1 + m_2a_2}{m_1 + m_2}$. \[1 т.\]

б) Силата $T$, с която второто тяло натиска първото, може да се получи, като заместим резултата за $a$ в първото уравнение, $T = F_{1\text{тр}} - m_1a = m_1(a_1 - a) = m_1 \left( a_1 - \frac{m_1a_1 + m_2a_2}{m_1 + m_2} \right)$. \[1 т.\] След опростяване $T = \frac{m_1m_2}{m_1 + m_2}(a_1 - a_2)$. \[1 т.\]

в) При спиране от начална скорост $v_0$, скоростта се променя с времето така, $v = v_0 - at$, а изминатият път така: $s = v_0t - \frac{1}{2}at^2$. Следователно от първото уравнение следва, че времето до пълното спиране е $t_{\text{сп}} = \frac{v_0}{a}$. Замествайки това време във второто уравнение, за спирачният път се получава $s_{\text{сп}} = \frac{v_0^2}{2a}$. \[1 т.\] Така в получената формула за ускорението $a$ в подусловие а) можем да заместим с израза $\frac{v_0^2}{2s}$. Така ще получим $\frac{v_0^2}{2s} = \frac{m_1 \frac{v_0^2}{2s_1} + m_2 \frac{v_0^2}{2s_2}}{m_1 + m_2}$. След опростяване $s = \frac{(m_1 + m_2)s_1s_2}{m_1s_2 + m_2s_1}$. \[2 т.\]

г) Ако в последната получена формула разделим двете страни на $s_1$, а числителя и знаменателя на дясната страна разделим на $s_1$ и $m_2$, ще получим $\frac{s}{s_1} = \frac{(\frac{m_1}{m_2} + 1) \frac{s_2}{s_1}}{\frac{m_1s_2}{m_2s_1} + 1}$. Използвайки символите за отношенията на пътищата и масите, $z = \frac{(x+1)y}{xy+1}$. Решавайки това уравнение спрямо $x$, се получава $x = \frac{y-z}{y(z-1)}$. \[1 т.\] Замествайки с дадените стойности, $x = \frac{3-2}{3(2-1)} = \frac{1}{3}$. \[1 т.\]

**Задача 3. Капка и мехурче.**

а) От дадената формула за силата следва, че $\eta = \frac{F}{6\pi rv}$, следователно мерната единица на вискозитета е $[\eta] = \frac{[F]}{[r][v]} = \frac{\text{N}}{\text{m} \cdot \frac{\text{m}}{\text{s}}} = \frac{\text{kg} \cdot \text{m}}{\text{s}^2 \cdot \text{m} \cdot \frac{\text{m}}{\text{s}}} = \frac{\text{kg}}{\text{m} \cdot \text{s}}$. \[1 т.\] (всъщност вместо единицата $\frac{\text{kg}}{\text{m} \cdot \text{s}}$ се използва еквивалентната на нея Pa·s)

б) Когато мехурчето изплава с постоянна скорост, действащата му Архимедова сила се уравновесява със силата на съпротивление (силата на тежестта му се пренебрегва поради много малката плътност на въздуха) $F_{\text{Арх}} = F_{\text{съп}}$, \[0,5 т.\] $\rho_0 \cdot \frac{4}{3}\pi r^3 g = 6\pi \eta rv$, откъдето $v = \frac{2\rho_0 gr^2}{9\eta}$. \[1,5 т.\]

в) Когато капката вода потъва в олиото с постоянна скорост, действащата ѝ сила на тежестта се уравновесява от сумата на Архимедовата сила и силата на съпротивление $G = F_{\text{Арх}} + F_{\text{съп}}$, \[0,5 т.\] $\rho \cdot \frac{4}{3}\pi r^3 g = \rho_0 \cdot \frac{4}{3}\pi r^3 g + 6\pi \eta rv_1$, откъдето $v_1 = \frac{2(\rho - \rho_0) gr^2}{9\eta}$. \[1,5 т.\]

г) Когато мехурчето въздух и водната капка имат равни радиуси, отношението на скоростите на движението им в олиото е $\frac{v_1}{v} = \frac{\rho - \rho_0}{\rho_0} = \frac{\rho}{\rho_0} - 1$, откъдето $\rho_0 = \frac{\rho}{1 + \frac{v_1}{v}}$. \[1 т.\] След заместване, $\rho_0 = \frac{1,00 \text{ g/cm}^3}{1 + \frac{2,5 \text{ mm/s}}{29 \text{ mm/s}}} \approx 0,92 \text{ g/cm}^3$. \[1 т.\]

д) Вискозитетът $\eta$ на олиото може да се пресметне от формулата за скоростта на мехурчето, $\eta = \frac{2\rho_0 gr^2}{9v}$ \[0,5 т.\] $= \frac{2}{9} \cdot \frac{0,92 \text{ g/cm}^3 \cdot 9,8 \text{ m/s}^2 \cdot (1 \text{ mm})^2}{29 \text{ mm/s}} \approx 0,069 \frac{\text{kg}}{\text{m} \cdot \text{s}}$ (Pa·s). \[1,5 т.\]

е) Тъй като скоростта на изплаване зависи от квадрата на радиуса на мехурчето, за мехурче с два пъти по-малък радиус скоростта ще е 4 пъти по-малка, т.е. $v_2 = v/4$ \[0,5 т.\] $= 29/4 \text{ mm/s} \approx 7,3 \text{ mm/s}$. \[0,5 т.\]