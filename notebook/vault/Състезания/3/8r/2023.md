[[Състезания/3/8/2022|◂ 2022]] | [[Състезания/3/8/2023|условия]] | [[Състезания/3/8/2024| 2024 ▸]]

**Задача 1. Равновесие и устойчивост**

**Част 1.** Центърът на тежестта на тяло със сечение правилен многоъгълник се намира в геометричния му център. \[0,5 т\] Тялото започва да се търкаля, когато вертикалната линия, минаваща през центъра му, пресече предния му ръб. \[1 т\] Както се вижда от фигурата, за тяло със сечение правилен шестоъгълник (гайката) това става при ъгъл на наклона $30^\circ$, за куба – при ъгъл $45^\circ$, а за триъгълната призма – при ъгъл $60^\circ$.

По **0,5 т** за всеки коректен чертеж и правилно определен ъгъл, общо \[1,5 т\]

Следователно телата ще започнат да се търкалят в реда: 1 – гайката, 2 – кубчето, 3 – призмата. \[1 т\]

**Част 2.** Известно е, че потенциалната енергия на тяло е $mgh_{цт}$, където $h_{цт}$ е височината на неговия център на тежестта. \[1 т\] Ако $m$ е общата маса на рамката, всяко от рамената ѝ има маса $m/2$. \[0,5 т\] Центърът на тежестта на всяко от рамената е по средата на рамото, т.е. на разстояние 6 cm от върха на рамката. \[0,5 т\] В положението, в което е поставена рамката, едното ѝ рамо е хоризонтално, т.е. на нулева височина върху масата. Другото рамо е вертикално и неговият център на тежестта е на височина $-6 \text{ cm}$, т.е. на 6 cm под нулевото ниво. Затова пълната потенциална енергия на рамката е:

$$E_п = \left(\frac{m}{2}\right) g \cdot 0 \text{ cm} - \left(\frac{m}{2}\right) g \cdot 6 \text{ cm} = -mg \cdot 3 \text{ cm}.$$ \[1,0 т\]

Оттук се вижда, че центърът на тежестта на цялата рамка е на височина –3 cm, т.е. на 3 cm под хоризонталното рамо. \[1,0 т\] Но от симетрията на рамката следва, че центърът на тежестта се намира на същото разстояние 3 cm и от вертикалното рамо. \[0,5 т\]

За всеки алтернативен метод за определяне на положението на центъра на тежестта се дават общо 4,5 точки. Например, ученикът може да се досети и обоснове, че центърът на тежестта на рамката разполвява отсечката, свързваща средите на двете рамена (2,5 т) и следователно се намира на равни разстояния – по 3 cm от рамената (2,0 т).

Рамката ще се наклони или преобърне, когато центърът ѝ на тежестта се окаже на една вертикална линия с ръба на масата. \[0,5 т\] Очевидно в този случай:

$$x = 3 \text{ cm}.$$ \[1,0 т\]

---

**Задача 2. Трупчета и макари**

**а) Първи вариант – аналогия с лост**

Можем да разглеждаме макарата като двустранен лост с рамена $R_1 = 4 \text{ cm}$ и $R_2 = 5 \text{ cm}$ \[0,5 т\]. Понеже на двете рамена са окачени тела с еднаква маса, лостът ще се наклони в посока на по-дългото рамо 2. \[0,5 т\]. Следователно теглилката 1 ще започне да се издига, а теглилката 2 – да се спуска. \[0,5 т\].

**Втори вариант – закон за запазване на енергията (ЗЗЕ)**

Когато теглилките започнат да се движат, тяхната кинетична енергия се увеличава. От ЗЗЕ следва, че при това общата потенциална енергия на теглилките намалява \[0,5 т\]. За едно и също време теглилката 2 се премества на по-голямо разстояние, отколкото теглилката 1, защото нейната нишка е намотана около улей с по-голям радиус \[0,5 т\]. Следователно теглилката 2 се спуска надолу, а 1 се издига нагоре, понеже в този случай потенциална енергия на теглилката 2 намалява с повече, отколкото се увеличава потенциалната енергия на теглилката 1 \[0,5 т\].

**б)** Нека разгледаме едно завъртане на макарата. Тогава на улея 1 се намотава част от нишката с дължина $2\pi R_1$ и теглилката 1 се издига нагоре съответно с:

$$\Delta h_1 = 2\pi R_1.$$ \[0,5 т\]

За същото време от улея 2 се размотава част от нишката с дължина $2\pi R_2$ и теглилката 2 се спуска надолу с:

$$\Delta h_2 = 2\pi R_2.$$ \[0,5 т\]

От двете равенства получаваме, че отношението на пътищата, изминати от двете теглилки, е:

$$\Delta h_1 / \Delta h_2 = R_1 / R_2.$$ \[0,5 т\]

Това съотношение е в сила не само за времето на едно завъртане на макарата, но и за произволно малък интервал от време $\Delta t$, когато макарата прави само част от пълното завъртане. Като вземем предвид, че моментната скорост на дадена теглилка е $v = \Delta h / \Delta t$, получаваме:

$$v_1 / v_2 = R_1 / R_2 = 4/5.$$ \[0,5 т\]

**в)** Нека изберем повърхността на пода като нулево ниво. В началния момент теглилките са неподвижни и имат нулева кинетична енергия. Понеже те се намират на еднаква височина, всяка от тях има потенциална енергия $mgh$. Следователно пълната механична енергия на системата в началния момент е:

$$E = mgh + mgh = 2mgh.$$ \[1,0 т\]

Теглилката 2 изминава път $\Delta h_2 = h$, докато достигне пода. За същото време теглилката 1 изминава нагоре път:

$$\Delta h_1 = h R_1 / R_2$$ \[0,5 т\]

и в този момент се намира на височина:

$$h_1 = h + \Delta h_1 = h(1 + R_1 / R_2) = 9h / 5.$$ \[0,5 т\]

Общата потенциална енергия на системата в този момент е:

$$E_п = mg \cdot 0 + mgh_1 = 9mgh / 5,$$ \[0,5 т\]

защото теглилката 2 се намира на нулева височина. Като отчетем кинетичната енергия на теглилките, за пълната механична енергия получаваме израза:

$$E = mv_1^2 / 2 + mv_2^2 / 2 + 9mgh / 5,$$ \[0,5 т\]

където $v_1$ и $v_2$ са търсените скорости. Тогава от ЗЗЕ имаме:

$$2mgh = mv_1^2 / 2 + mv_2^2 / 2 + 9mgh / 5.$$ \[0,5 т\]

Като заместим $v_2 = 5v_1 / 4$, получаваме уравнение за скоростта на първата теглилка:

$$41v_1^2 / 16 = 2gh / 5,$$

откъдето намираме:

$$v_1 = 4\sqrt{2gh / 205} \approx 0,88 \text{ m/s}.$$ \[1,0 т\]

Съответно за скоростта на втората теглилка имаме:

$$v_2 = 5\sqrt{2gh / 205} \approx 1,10 \text{ m/s}.$$ \[1,0 т\]

**в)** В момента, когато теглилката 2 доста пода, нишката престава да „дърпа” теглилката 1 нагоре. Тя обаче има ненулева скорост и продължава да се издига известна време, като се забавя под действие на силата на тежестта. В момента, когато достигне максималната височина $h_{max}$, теглилката 1 има нулева скорост и нулева кинетична енергия. От ЗЗЕ, приложен за теглилката 1, имаме:

$$\frac{mv_1^2}{2} + mgh_1 = mgh_{max},$$ \[0,5 т\]

откъдето:

$$h_{max} = \frac{16h}{205} + \frac{9h}{5} = \frac{77}{41}h \approx 0,94 \text{ m}.$$ \[0,5 т\]

---

**Задача 3. Потъване**

**а)** В началния момент скоростта на кълбото е нула и не му действа сила на съпротивление \[0,5 т\]. Кълбото се ускорява под действие на силата $G$ на тежестта и Архимедовата сила $F_A$. От втория принцип на механиката следва:

$$ma = mg - F_A$$ \[0,5 т\]

Обемът на кълбото е $V = 4\pi R^3 / 3$, а масата му:

$$m = \rho V = \frac{4\pi R^3 \rho}{3}$$ \[0,5 т\]

Архимедовата сила е равна на:

$$F_A = \rho_0 V g = \frac{4\pi R^3 \rho_0 g}{3}$$ \[0,5 т\]

След като заместим изразите за $m$ и $F_A$ във втория принцип на механиката, изразяваме ускорението в началния момент:

$$a_0 = \left(1 - \frac{\rho_0}{\rho}\right)g$$ \[0,5 т\]

**б)** Когато започне да потъва надолу, на кълбото действа и сила на съпротивление, насочена нагоре \[0,5 т\]. Напречното сечение на кълбото е кръг с площ $S = \pi R^2$. Следователно големината на силата на съпротивление е:

$$f = \pi C R^2 \rho_0 v^2$$ \[0,5 т\]

След като достигне граничната си скорост, кълбото продължава да се движи с нулево ускорение \[0,5 т\]. От II принцип на механиката следва, че силите, които му действат се уравновесяват:

$$mg = F_A + f$$ \[0,5 т\]

Като заместим изразите за $m, F_A$ и $f$ във втория принцип на механиката, получаваме уравнението:

$$\frac{4\pi R^3 \rho g}{3} = \frac{4\pi R^3 \rho_0 g}{3} + \pi C \rho_0 R^2 v_г^2,$$

от което намираме граничната скорост:

$$v_г = \sqrt{\frac{4R(\rho - \rho_0)g}{3C\rho_0}}$$ \[0,5 т\]

**в)** Плътността на метала можем да определим, ако измерим началното ускорение на кълбото. От графиката определяме, че в момента $t = 0,4 \text{ s}$, изминатият от кълбото път е $h \approx 0,5 \text{ m}$. \[0,5 т\]. За този малък интервал може да пренебрегнем силата на съпротивление и да приемем, че кълбото се движи равноускорително с ускорение $a_0$. От закона за равноускорително движение $h = a_0 t^2 / 2$ намираме:

$$a_0 = \frac{2h}{t^2} \approx \frac{2 \cdot 0,5 \text{ m}}{(0,4 \text{ s})^2} = 6,25 \text{ m/s}^2$$ \[0,5 т\]

От израза за ускорението, получен в т. а), намираме:

$$\rho = \frac{\rho_0 g}{g - a_0} \approx 2760 \text{ kg/m}^3.$$ \[1,0 т\]

От графиката се вижда, че след първата секунда експерименталните точки лежат практически на една права линия. Това означава, че след този момент кълбото се движи равномерно, т.е. с постоянна скорост, равна на граничната скорост \[0,5 т\]. В момента $t_1 = 1 \text{ s}$ кълбото се намира на дълбочина $h_1 = 2,2 \text{ m}$ \[0,5 т\], а в крайния момент $t_2 = 1,8 \text{ s}$ – на дълбочина $h_2 = 4,7 \text{ m}$ \[0,5 т\]. От тези данни определяме граничната скорост:

$$v_г = \frac{\Delta h}{\Delta t} = \frac{2,5 \text{ m}}{0,8 \text{ s}} \approx 3,13 \text{ m/s}.$$ \[0,5 т\]

От израза за граничната скорост в т. б) намираме коефициента на челно съпротивление:

$$C = \frac{4R(\rho - \rho_0)g}{3\rho_0 v_г^2} \approx 0,24.$$ \[1,0 т\]