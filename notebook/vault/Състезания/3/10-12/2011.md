[[Състезания/3/10-12/2010|◂ 2010]] | [[Състезания/3/10-12r/2011|решения]] | [[Състезания/3/10-12/2012| 2012 ▸]]

**Задача 1. Разход на гориво**

Разходът на гориво от лек автомобил зависи от скоростта му. За определен автомобил разходът при движение със скорост 50 km/h е 4 литра гориво на 100 km, а при скорост 130 km/h – 8 литра на 100 km. Резервоарът за гориво на автомобила побира 40 литра.

a) Индикаторът за гориво е оформен като стрелка, която може да опише ъгъл от $120^\circ$ (12 деления) между пълен догоре и празен резервоар. Определете скоростта на стрелката (в градуси/час или деления/час), когато лекият автомобил се движи със скорости 50 km/h и 130 km/h.

б) Нека съпротивителната сила на въздуха зависи от квадрата на скоростта на автомобила. Колко ще бъде разходът на гориво на автомобила, ако се движи със скорост 90 km/h? С каква скорост ще се движи стрелката на индикатора за гориво?

в) Оценете разхода на гориво, когато двигателят работи на място?

**Задача 2. Нелинейно съпротивление**

Част 1.

Електрическа верига се състои от батерия с електродвижещо напрежение $E=12,0$ V и с пренебрежимо вътрешно съпротивление, и два резистора, включени последователно. Единият има съпротивление $R_{0}$, а другият не се подчинява на закона на Ом. Вотамперната характеристика на втория резистор е дадена на фигурата по-долу.

а) Каква трябва да бъде стойността на $R_{0}$, за да тече във веригата ток $I_{0}=0,25$ А. (3 т.)

б) Каква ще бъде стойността на тока $I_{2}$ във веригата, ако $R_{0}=60 \Omega$. Колко е напрежението $U_{2}$ върху втория (нелинейния) резистор? (4 т.)

**Част 2.**

На друг резистор електричното съпротивление зависи от температурата му така: $R(t)=R_{0}(1+\alpha t)$, където $R_{0}=100 \Omega$, $\alpha=\frac{1}{300} \mathrm{\ K}^{-1}$, а $t$ се мери в ${ }^{\circ} \mathrm{C}$. Разсеяното количество топлина в околната среда за единица време от резистора е пропорционално на разликата в температурите на резистора и околната среда, т.е. $\frac{\Delta Q}{\Delta t}=\beta\left(t-t_{0}\right)$, където $\beta=2,00.10^{-2} \mathrm{\ W} / \mathrm{K}$, а температурата на околната среда е $t_{0}=20,0{ }^{\circ} \mathrm{C}$. На резистора се подава постоянно напрежение $E=12,0 \mathrm{\ V}$.

а) Намерете формула и изчислете каква температура $t$ ще има съпротивлението след достатъчно дълго време. (4 т.)

б) Ако ни интересува как зависи съпротивлението на резистора от приложеното му напрежение и една приближена формула при малки напрежения е $R(U)=A+B U^{2}$, изчислете стойностите на коефициентите $A$ и $B$. (4 т.)

Полезна математика: $(1+x)^{n} \approx 1+n x$, ако $x \ll 1$.

**Задача 3. Термодинамика на цикличен процес**

На фигурата е показан цикличен процес, който се използва в топлинен двигател. Работното вещество е еднообразен хелий, който може да се разглежда като идеален газ. Цикълът включва следните процеси: адиабатен $1-2$, изобарен $2-3$, изохорен $3-4$ и процес $4-1$. Налягането $p_{0}=1 \mathrm{\ atm}$, а обемът $V_{0}=0,51$. Отношението на обемите е $\varepsilon=\frac{V_{2}}{V_{1}}=2, \omega=\frac{V_{2}}{V_{0}}=2$.

а) Намерете налягането $p_{1}$, при което протича изобарният процес и крайното налягане $p_{2}$ на газа в изохорния процес. (2 т.)

б) Определете работата $A$, която извършва двигателят за един цикъл. (8 т.)

в) Намерете неговия КПД $\eta$. (1 т.)

г) Цикличният процес $1-4-3-2-1$ може да се използва в топлинна машина, която работи или като хладилник, или като топлинна помпа. В случай на хладилник ефективността $\varphi$ се определя по отдадената топлина от охлажданото тяло за един цикъл и работата, извършена от външен източник. В случай на топлинна помпа ефективността $\psi$ се определя по отдадената топлина на нагряваното тяло за един цикъл и работата, извършена от външен източник. Определете коефициентите на ефективност $\varphi$ и $\psi$.
(4 т.)

**Задача 4. Релативистки свят**

Задачата се състои от две независими части.

**а) Относителност на времето** (6 т.)

През 1971 г. е проведен следният експеримент за проверка на ефектите на специалната теория на относителността. Два цезиеви атомни часовника са синхронизирани помежду си така, че да показват еднакво време. Единият часовник е качен в самолет, който прави обиколка около Екватора, а другият остава неподвижен на земната повърхност. След като самолетът се завръща, показанията $t_{1}$ на часовника от самолета и $t_{2}$ на неподвижния часовник се сравняват.
- Кой от часовниците показва по-голямо време?
- Получете израз за разликата $\Delta t$ в показанията на двата часовника чрез

скоростта $v$ на самолета, обиколката $L$ на Екватора и скоростта $c$ на светлината.

- Получете приблизителен израз за $\Delta t$, като вземете предвид, че $v/c \ll 1$. Пресметнете $\Delta t$ при $v = 300$ m/s и $L = 42\ 000$ km.

- Като имате предвид, че в покой цезиевият атом излъчва електромагнитна вълна с дължина $\lambda = 3,2$ cm, пресметнете на колко периода на трептене на вълната съответства разликата $\Delta t$ във времената на двата часовника.

*Приемете, че Земята е инерциална отправна система.*

*Скоростта на светлината е $c = 3,0 \cdot 10^8$ m/s.*

**б) Релативистки нееластичен удар** (9 т.)

Частица с маса в покой $m_{1}$, която се движи със скорост $v$, се удря в неподвижна частица с маса $m_{2}$. Двете частици се сливат и образуват една нова частица.
- Колко е скоростта $V$ на новата частица?
- Колко е масата в покой $m$ на новата частица?
- Сравнете $m$ със сумарната маса в покой $m_{1} + m_{2}$ на двете частици преди удара. Обяснете накратко защо $m \ne m_{1} + m_{2}$.
- Разгледайте случая $v/c \ll 1$ и получете приблизителни изрази за скоростта $V$ на новата частица и за разликата в масите $\Delta m = m - (m_{1} + m_{2})$.