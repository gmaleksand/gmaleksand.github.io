Задача 2 

**1 Теоретична част** 

Молекулите от повърхностния слой на течност, която се намира в контакт с друго вещество, изпитват различни сили в сравнение с молекулите от обема на течността. Това е следствие от различното обкръжение на молекулите от повърхностния слой. Силата, която действа на тези молекули, ще е перпендикулярна на граничната повърхност, като големината и посоката й ще зависят от вида на двете среди. 

Да разгледаме границата вода-въздух. Тъй като водата е по-плътна, то силата, която действа на молекулите на водата от повърхността, ще е насочена към вътрешността на водата. За да премине молекула от вътрешността на водата към повърхностния слой, тя ще извърши отрицателна работа $dA$, при което площта на повърхността ще нарасне с $dS$, като е изпълнено следното равенство: 

$dA = -\sigma dS.$

Коефициентът $\sigma$ се нарича коефициент на повърхностно напрежение ($\sigma > 0$) и има смисъл на работата, която е необходима, за да се увеличи повърхността на течността с $1\ \mathrm{m^2}$. 

Сега нека разгледаме водната повърхност в близост до стените на съда, в който се намира водата. Отново поради взаимодействието между молекулите на водата с тези на съда (и въздуха), повърхността на водата в близост до стените се изкривява. Ако размерите на съда са сравними с радиуса на кривината, то явленията, които се наблюдават в такива случаи, се наричат капилярни и се обуславят от наличието на повърхностно напрежение. Така например, ако вземем тънка стъклена тръбичка (капилярка) с радиус $r$ и я потопим във вода, нивото на водата в тръбичката $h$ ще е по-високо от това на водата извън нея, като: 

$h = \frac{2\sigma}{\rho gr},$

където $\rho$ е плътността на водата, а $g$ е земното ускорение. 

Като използваме написаното по-горе, може да се покаже, че ако вземем две стъклени пластини, които сключват малък ъгъл $\varphi$ (такъв, че $D \approx \varphi L$; виж Фигура 1) и запълним разстоянието между тях с вода, то височината на водата, на разстояние $x$ от общия ръб на двете пластини, ще се дава с израза 

$y = \frac{2\sigma L}{\rho g D x}, \quad (1)$

където тук отново $\rho = 998 \, \text{kg/m}^3$ е плътността на водата, $g = 9.81 \, \text{m/s}^2$ е земното ускорение, $\sigma$ е коефициентът на повърхностно напрежение на водата, а разстоянията $L$ и $D$ са означени на Фигура 1. 

**2 Задачи** 

Определете коефициента на повърхностното напрежение $\sigma$ на границата вода-въздух. При изпълнение на задачата спазвайте следната последователност: 

1. Опишете кратко и ясно последователността на провеждане на измерванията, като наблегнете само на най-важното. (3 т.) 

2. Представете зависимостта (1) с подходящи променливи, така че да получите линейна зависимост, от която да може да се определи $\sigma$ с минимална грешка. (3 т.) 

3. Направете необходимите измервания и представете данните таблично (използвайте предоставления лист за таблицата). (5 т.) 

4. Използвайте експерименталните данни от задача 3. и представете зависимостта от задача 2. графично. (5 т.) 

5. Пресметнете $\sigma$ от наклона на правата от задача 4. (2 т.) 

6. Оценете абсолютната и относителната грешка на $\sigma$. Представете крайния резултат за $\sigma$, като отчитате пресметнатите грешки. (2 т.) 

**3 Уреди и материали** 

- Вода................................................................................................................. 300 ml 

- Пластмасова ваничка................................................................................. 1 бр. 

- Стъкла с размери (200 × 180 × 4) mm................................................................. 2 бр. 

- Капилярка с означен външен диаметър................................................................. 1 бр. 

- Метални щипки......................................................................................... 2 бр. 

- Ластици......................................................................................................... 3-4 бр. 

- Тънкописец..................................................................................................... 1 бр. 

- Метална линия......................................................................................... 1 бр. 

- Салфетки..................................................................................................... 2-3 бр. 

- Попивателна кърпа......................................................................................... 1 бр. 

- Милиметрова хартия................................................................................. 1 л. 

Забележка: Ако намокрите върха на тънкописеца, най-вероятно ще спре да пише. За да го използвате отново го разклатете добре. Салфетките могат да бъдат използвани за подсушаване на стъклата и/или за почистването им от мастилото на тънкописеца.
