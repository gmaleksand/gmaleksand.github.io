**Задача 1. Процеси с идеален газ**

**А)** За правилна диаграма (вж. чертежа) ................................................................ 1 точка

**Б)** По условие

(1) $T = \frac{T_0}{2} + \frac{T_a}{2}$.

От уравнението на адиабатния процес $T_a V^{\gamma-1} = T_0 V_0^{\gamma-1}$ изразяваме температурата $T_a$, заместваме я в равенство (1) и получаваме:
(2) $T = \frac{T_0}{2} \left\{ 1 + \left( \frac{V_0}{V} \right)^{\gamma-1} \right\}$ ................................................................................. 1 точка

От уравнението на състоянието на идеален газ $pV = nRT$ изразяваме температурата $T$, заместваме я в равенство (2) и получаваме търсеното уравнение на процеса:
(3) $p = \left( \frac{nRT_0}{2} \right) V^{-1} + \left( \frac{nRT_0 V_0^{\gamma-1}}{2} \right) V^{-\gamma}$ ........................................................... 1 точка

**В)** Моларният топлинен капацитет на газа е:
(4) $C = \frac{\Delta Q}{n \Delta T} = \frac{nC_v \Delta T + p \Delta V}{n \Delta T} = C_v + \frac{p \Delta V}{n \Delta T}$.

От уравнение (2) определяме:
$\Delta T = \frac{T_0 V_0^{\gamma-1}}{2} \{ (V + \Delta V)^{1-\gamma} - V^{1-\gamma} \} = \frac{T_0 V_0^{\gamma-1} V^{1-\gamma}}{2} \left\{ \left( 1 + \frac{\Delta V}{V} \right)^{1-\gamma} - 1 \right\} = \frac{T_0 (1-\gamma)}{2 V_0} \left( \frac{V_0}{V} \right)^\gamma \Delta V$,
където сме използвали приближението $(1+x)^n \approx 1+nx$ при $x \ll 1$. Заместваме $\Delta T$ в (4) и получаваме:
(5) $C = C_v + \frac{2 p V_0}{(1-\gamma) n T_0} \left( \frac{V}{V_0} \right)^\gamma$ .......................................................................... 1 точка

Забележка. Ще получим същия резултат, ако пресметнем производната $dT/dV$.
Изразяваме налягането $p$ от уравнението на състоянието на идеалния газ $p = nRT/V$:
(6) $C = C_v + \frac{2 RT}{(1-\gamma) T_0} \left( \frac{V}{V_0} \right)^{\gamma-1}$.
От равенство (2) следва, че $\left( \frac{V_0}{V} \right)^{\gamma-1} = \frac{2T}{T_0} - 1$ и като отчетем, че $1-\gamma = 1 - \frac{C_p}{C_v} = \frac{C_v - C_p}{C_v} = -\frac{R}{C_v}$, за топлинния капацитет получаваме:
(7) $C = -\frac{C_v}{\frac{2T}{T_0} - 1}$ ...................................................................................................... 1 точка

Следователно моларният топлинен капацитет на идеалния газ при разглеждания процес зависи от температурата. Той има отрицателна стойност. Тъй като в случая $\Delta T > 0$ – при свиването на газа температурата нараства, съгласно формула (4) от $C < 0$ следва, че $\Delta Q < 0$, т.е. газът отдава топлина на околната среда. Външните сили извършват положителна работа и предават енергия на газа. Част от тази енергия отива за увеличаване на вътрешната енергия на газа – той се нагрява, а останалата част се отдава под формата на топлина на околната среда .......................................................................... 1 точка

**Г)** Като отчетем, че хелият е едноатомен газ, заместваме в уравнение (7) $C_v = \frac{3}{2}R, T = \frac{3}{2}T_0$ и получаваме $C = -\frac{3}{4}R$ ........................................................................... 1 точка

**Задача 2. Търкалящ се цилиндър**

**А)** Уравнението за движение на теглилката е $mg - T = ma$ \[0,5 т\], където $T$ е силата на опън на нишката, а $a$ е ускорението на теглилката. Уравнението за постъпателно движение на цилиндъра е $T - kMg = Ma'$ \[0,5 т\], където $a'$ е транслационното ускорение на цилиндъра. За въртенето на цилиндъра около моментната му ос на въртене, която минава през неговата геометрична ос на симетрия, се изпълнява уравнението: $(T - kMg)R = I\epsilon = I(a - a')/R$.
\[1 т\] От това уравнение следва, че $2(T - kMg) = M(a - a')$. \[0,5 т\] Като се реши тази система от три уравнения спрямо трите неизвестни $a, a'$ и $T$, се получава, че:
$a = \frac{3g(m - kM)}{3m + M}$ и $a' = \frac{g(m - kM)}{3m + M}$. \[2 т\] За да има движение, трябва ускоренията да са по-големи или равни на нула. Т.е. максималната стойност на коефициента на триене е $k_{max} = \frac{m}{M}$. \[0,5 т\]

**б)** Движенията на цилиндъра и теглилката са равноускорителни без начална скорост, откъдето следва, че $h = at^2/2$ и $l = a't^2/2$. \[0,5 т\] Като разделим двете уравнения едно на друго, получаваме, че $h = al/a' = 3l$. \[0,5 т\] Големината на скоростта на теглилката в този момент е $v = at = a \sqrt{2l/a'} = 3 \sqrt{\frac{2gl(m - kM)}{3m + M}}$. \[1 т\]

**Задача 3. Снимки на хвърлено тяло.**

**А)** За тяло, хвърлено с начална скорост $v_1$ под ъгъл $\alpha_1$ спрямо хоризонта в координатна система с център положение 1, можем да запишем: $v_{1x} = v_1 \cos \alpha_1$, $v_{1y} = v_1 \sin \alpha_1$, $x = v_1 \cos \alpha_1 t$, $y = v_1 \sin \alpha_1 t - \frac{1}{2}gt^2$, откъдето
$y = \tan \alpha_1 x - \frac{g}{2v_1^2(\cos \alpha_1)^2} x^2$ \[0,5 т.\] или $y = ax - bx^2$, където $a = \tan \alpha_1$ и $b = \frac{g}{2v_1^2(\cos \alpha_1)^2}$. В координатна система с център позиция 1, позиция 2 има координати (0,8 m; 0,4 m), \[0,5 т.\] а позиция 3 има координати (1,2 m; 0,45 m). \[0,5 т.\] Заместваме в уравнението на траекторията: $0,4 = 0,8a - 0,64b$ и $0,45 = 1,2a - 1,44b$. Решавайки тези две уравнения с две неизвестни, получаваме решение $a = 0,75 (3/4)$, $b = 0,3125 (5/16)$. \[0,5 т.\] От тези стойности се получава $\tan \alpha_1 = 3/4$ \[0,5 т.\] и $v_1 = 5 \text{ m/s}$. \[0,5 т.\]

**Б)** От закона за запазване на механичната енергия (или от кинематични зависимости) се получава $v_{0y}^2 = v_{1y}^2 + 2gy_1$, откъдето при $y_1 = 0,35 \text{ m}$, $v_{1y} = 3 \text{ m/s}$, $v_{0y} = 4 \text{ m/s}$. Тъй като $v_{0x} = v_{1x} = 4 \text{ m/s}$, $v_0 = 4\sqrt{2} \approx 5,7 \text{ m/s}$, \[0,5 т.\] а $\alpha_0 = 45^\circ$. \[0,5 т.\] За да намерим координатата $x_0$, трябва да намерим времето на полет от положение 0 до положение 1. $y_1 = v_0 \sin \alpha_0 t_1 - \frac{1}{2}gt_1^2$, $0,35 = 4t_1 - 5t_1^2$, откъдето $t_1 = 0,1 \text{ s}$, а $x_1 = v_0 \cos \alpha_0 t_1 = 0,4 \text{ m}$. Следователно в дадената на фигурата координатна система $x_0 = -0,3 \text{ m}$. \[1 т.\]

**В)** При получен вече момент време $t_1 = 0,1 \text{ s}$, $t_2 = t_1 + \frac{x_2-x_1}{v_{0x}} = 0,3 \text{ s}$ \[0,5 т.\] и $t_3 = t_1 + \frac{x_3-x_1}{v_{0x}} = 0,4 \text{ s}$. \[0,5 т.\]