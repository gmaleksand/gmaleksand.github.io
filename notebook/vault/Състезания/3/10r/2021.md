[[Състезания/3/10/2020|◂ 2020]] | [[Състезания/3/10/2021|условия]] | [[Състезания/3/10/2022| 2022 ▸]]

**Задача 1. Трупчета и макари**

**а)** Първоначално на лявото трупче (с маса $m_1$) действа силата на тежестта $G_1 = m_1g$ надолу, реакцията на опората $R = G_1$ нагоре, силата на опън $T_1$ надясно и силата на триене $f = kR = km_1g$ наляво. \[0,5 т.\] На трупчетата с маси $m_2$ и $m_3$ действат сили на тежестта $G_2 = m_2g$ и $G_3 = m_3g$, но силата на опън от страна на дясната макара е $T_2 = 2T_1$ \[0,5 т.\] (следствие от безмасовостта на макарите), както може да се види на чертежа вляво. Може да се съобрази, че трупчетата с маси $m_2$ и $m_3$ ще се движат надолу с ускорение $a_2 = a_1/2$, тъй като те изминават двойно по-малък път от лявото трупче, а пътят е пропорционален на ускорението при движение без начална скорост. \[0,5 т.\] Като приложим II принцип на Нютон, ще получим: $m_1a_1 = T_1 - km_1g$ \[0,5 т.\] (за лявото трупче) и $(m_2 + m_3)a_2 = (m_2 + m_3)g - T_2$ \[0,5 т.\] (за десните трупчета). Изразяваме $T_2$ чрез $T_1$ и $a_1$ чрез $a_2$ от по-горе, след което се получава, че $2m_1a_2 = T_1 - km_1g$ и $(m_2 + m_3)a_2 = (m_2 + m_3)g - 2T_1$. От последните две уравнения може да изразим $a_2 = \frac{(m_2 + m_3 - 2km_1)g}{4m_1 + m_2 + m_3}$ и $T_1 = \frac{(k + 2)m_1(m_2 + m_3)g}{4m_1 + m_2 + m_3}$. \[0,5 т.\] След срязването на нишката трупчето с маса $m_3$ вече не е част от системата и ускоренията на останалите две трупчета се променят. Ще означим новото ускорение на лявото трупче с $a_1'$, а ускорението на трупчето с маса $m_2$ ще стане $a_2'$, като отново $a_1' = 2a_2'$. Силите на опън ще станат $T_1'$ и $T_2' = 2T_1'$. За да получим новите изрази за ускоренията и силите на опън, трябва да премахнем $m_3$ от горните изрази за $a_2$ и $T_1$: $a_2' = \frac{(m_2 - 2km_1)g}{4m_1 + m_2}$, а $T_1' = \frac{(k + 2)m_1m_2g}{4m_1 + m_2}$. \[0,5 т.\] След като лявото трупче достигне гладката област от повърхността, трябва да положим $k = 0$ в съответните изрази. Окончателното ускорение на лявото трупче е $a_1'' = 2a_2'' = \frac{2m_2g}{4m_1 + m_2}$. \[0,5 т.\] По условие $a_1'' = \frac{3a_1'}{2} = 3a_2'$, откъдето $\frac{2m_2g}{4m_1 + m_2} = \frac{3(m_2 - 2km_1)g}{4m_1 + m_2}$, т.е. $2x = 3(x - 2k)$ и съответно $x = 6k$. \[0,5 т.\] По условие $T_1' = \frac{2T_1}{3}$, откъдето $\frac{m_2}{4m_1 + m_2} = \frac{2(m_2 + m_3)}{3(4m_1 + m_2 + m_3)}$ и $\frac{x}{4+x} = \frac{2(x+y)}{3(4+x+y)}$. След опростяване имаме, че $x(x + y + 4) = 8y$. \[0,5 т.\] От условието $a_2 = 2a_2'$ се получава, че $\frac{m_2 + m_3 - 2km_1}{4m_1 + m_2 + m_3} = \frac{2(m_2 - 2km_1)}{4m_1 + m_2}$ и $\frac{x+y-2k}{4+x+y} = \frac{2(x-2k)}{4+x}$. След значителни опростявания стигаме до съотношението $k(x + 2y + 4) = 2y$. \[1 т.\] Като решим получените уравнения, намираме $k = 2/3$, $x = 4$ и $y = 8$. \[1,5 т.\]

**б)** Първоначалните ускорения на трупчетата са $a_1 = 2a_2 = \frac{2(m_2 + m_3 - 2km_1)g}{4m_1 + m_2 + m_3} = \frac{2(x + y - 2k)g}{4 + x + y} = \frac{4g}{3} \approx 13 \text{ m/s}^2$ и $a_2 = \frac{(m_2 + m_3 - 2km_1)g}{4m_1 + m_2 + m_3} = \frac{(x + y - 2k)g}{4 + x + y} = \frac{2g}{3} \approx 7 \text{ m/s}^2$. \[1 т.\]

**в)** След достигане на гладката област силата на опън на лявата нишка става $T_1'' = \frac{2m_1m_2g}{4m_1 + m_2} = \frac{2xm_1g}{4+x} = 5 \text{ N}$ \[0,5 т.\], откъдето $m_1 = \frac{(4+x)T_1''}{2xg} = \frac{T_1''}{g} \approx 0,5 \text{ kg}$. \[0,5 т.\] Останалите маси са съответно $m_2 = 4m_1 = \frac{4T_1''}{g} \approx 2 \text{ kg}$ и $m_3 = 8m_1 = \frac{8T_1''}{g} \approx 4 \text{ kg}$. \[0,5 т.\]

**Задача 2. Физика на вълните**

**Част 1**

**а)** При преминаване през тесен отвор звуковата вълна търпи дифракция, т.е. отклонява се от първоначалната си посока на разпространение. Съгласно с принципа на Хюйгенс отворът става източник на сферична вълна, която достига микрофона. **(1,0 т)**

**б)** Явлението се дължи на интерференция между вълните 1 и 2, минали съответно през отворите $O_1$ и $O_2$. Заглушаване на звука се получава, когато в т. $B$ е изпълнено условието за интерференчен минимум:

(1) $\Delta r = r_1 - r_2 = (k + \frac{1}{2})\lambda,$ **(0,5 т)**

където $r_1$ и $r_2$ са съответно пътищата, които вълните 1 и 2 изминават от източника $A$ до приемника $B$, а $\lambda$ е дължината на звуковата вълна. От чертежа се вижда, че:

(2) $r_1 = |AO_1| + |O_1B| = 2\sqrt{d^2 + x^2}$ **(0,25 т)**

и

(3) $r_2 = |AO_2| + |O_2B| = 2d.$ **(0,25 т)**

Минималната честота $\nu_{\text{min}}$, при която настъпва заглушаване на звука, съответства на максималната дължина $\lambda_{\max}$ на вълната, за която е изпълнено условието за минимум:

(4) $\nu_{\text{min}} = \frac{u}{\lambda_{\max}}.$ **(0,5 т)**

От условието (1) се вижда, че максималната дължина на вълната отговаря на $k = 0$. Така получаваме уравнението:

(5) $2\sqrt{d^2 + x^2} - 2d = \frac{u}{2\nu_{\text{min}}},$

откъдето намираме:

(6) $\nu_{\text{min}} = \frac{u}{4(\sqrt{d^2 + x^2} - d)}.$ **(1,0 т)**

След заместване с числените стойности, получаваме:

(7) $\nu_{\text{min}} = \frac{340 \text{ m/s}}{4(\sqrt{(0,2 \text{ m})^2 + (0,15 \text{ m})^2} - 0,2 \text{ m})} = 1700 \text{ Hz}.$ **(0,5 т)**

**Част 2**

**а)** За да се наблюдава максимум в дадена точка $A$ от екрана, трябва да бъде изпълнено условието:

(1) $\Delta r = |O_1A| - |O_2A| = k\lambda.$ **(0,5 т)**

Тогава за зелената светлина имаме:

(2) $\Delta r = 5\lambda_1.$ **(0,25 т)**

а за червената светлина съответно:

(3) $\Delta r = 4\lambda_2.$ **(0,25 т)**

Като разделим почленно уравненията (2) и (3), получаваме:

(4) $5\lambda_1 = 4\lambda_2,$

откъдето:

(5) $\lambda_2 = \frac{5}{4}\lambda_1 = 665 \text{ nm}.$ **(1,0 т)**

**б)** За триъгълника $O_1O_2A$ е в сила неравенството:

(6) $\Delta r = |O_1A| - |O_2A| \le O_1O_2 = d.$ **(0,5 т)**

Следователно максималният порядък $k_{\max}$ на интерференчните максимуми в опита на Юнг съответства на цялото число, за което е изпълнено:

(7) $k_{\max}\lambda \le d < (k_{\max} + 1)\lambda.$ **(0,5 т)**

Като вземем предвид, че максимумите с отрицателен порядък са разположени симетрично спрямо нулевия максимум, получаваме, че общият брой максимуми за дадена дължина на вълната е:

(8) $N = 2k_{\max} + 1.$ **(0,5 т)**

Следователно за зелената светлина имаме:

(9) $k_{\max1} = 18,$ **(0,25 т)**

а за червената:

(10) $k_{\max2} = 15.$ **(0,25 т)**

Тогава от условието (7) за зелената светлина ($\lambda_1 = 532 \text{ nm}$) получаваме:

(11) $9576 \text{ nm} \le d < 10108 \text{ nm},$ **(0,25 т)**

а за червената светлина ($\lambda_2 = 665 \text{ nm}$) съответно:

(12) $9975 \text{ nm} \le d < 10640 \text{ nm}.$ **(0,25 т)**

Следователно интервалът от допустими стойности на $d$, изразен в по-подходящата единица микрометър, е:

(13) $d \in [9,975\ \mathrm{\mu m}; 10,108\ \mathrm{\mu m}).$ **(0,5 т)**

Грешката при определяне на $d$ съответства на половината от широчината на интервала, т.е. $\Delta d = 0,0665\ \mathrm{\mu m} \approx 0,07\ \mathrm{\mu m}$. Най-правдоподобната стойност отговаря на средата на интервала, т.е. $10041,5 \text{ nm} \approx 10,0\ \mathrm{\mu m}$. Стойността е закръглена така, че да се записва с три значещи цифри, колкото е точността на данните от условието. Следователно крайният резултат може да се запише:

(14) $d = (10,0 \pm 0,07)\ \mathrm{\mu m}.$ **(1,0 т)**

**Задача 3. Отражения**

**а)** От закона на Снелиус (виж чертежа вдясно) следва $\frac{\sin \alpha}{\sin \beta} = \frac{n}{1}$. \[0.5 т.\] Тъй като $\alpha$ е почти прав ъгъл, то $\sin \alpha \approx 1$ и тогава $\sin \beta \approx \frac{1}{n}$. \[0.5 т.\] Тъй като $\frac{x}{h} = \tan \beta$, \[0.5 т.\] то $2x = 2h \tan \beta = 2h \frac{\sin \beta}{\sqrt{1-(\sin \beta)^2}} = \frac{2h}{\sqrt{n^2-1}}$. \[1 т.\]

**б)** От чертежа по-долу вляво се вижда, че ъгълът на отражение при първото отражение от задната стена ($Z_1$) е $\alpha$, ъгълът на отражение при първото отражение от предната стена ($P_1$) е $2\alpha$, ъгълът на отражение при второто отражение от задната стена ($Z_2$) е $3\alpha$, ъгълът на отражение при второто отражение от предната стена ($P_2$) е $4\alpha$ и т.н. \[1 т.\] Съответно разстоянието между точките на първото и второто отражение от предната стена $y_{1,2} \approx 6\alpha h$, разстоянието между точките на второто и третото отражение от предната стена $y_{2,3} \approx 10\alpha h$, \[1 т.\] откъдето може да се съобрази, че разстоянието между точките на $k$-тото и $k+1$-вото отражение от предната стена $y_{k,k+1} = (4k + 2)\alpha h$. \[0.5 т.\]

**в)** При отражение от предната стена на клина, тъй като гледаме перпендикулярно на тази стена и тъй като отразеният лъч лежи в равнината, определена от падналия лъч и нормалата на предната стена, то проекциите върху предната стена на падналия и отразения лъч ще лежат на една права. \[0.5 т.\] Обаче при отражение от задната стена на клина, тъй като гледаме перпендикулярно на предната стена, а задната стена е наклонена спрямо предната, тъй като отразеният лъч лежи в равнината, определена от падналия лъч и нормалата на задната стена, съответно проекциите върху предната стена на падналия и отразения лъч от задната стена ще сключват търсения ъгъл $\varphi$. \[0.5 т.\] Използвайки означенията от предните два чертежа и резултатите, получени в предните две подусловия, на чертежа по-долу вдясно е дадено как ще изглеждат проекциите на отразените лъчи върху предната стена. Наистина тези проекции са хорди в една окръжност, тъй като две съседни отсечки (хорди) имат равна дължина и сключват един и същ ъгъл. Тъй като $\varphi = \frac{4\alpha h}{2x}$, \[1 т.\] замествайки с получения резултат в подусловие а), $\varphi = \frac{4\alpha h \sqrt{n^2-1}}{2h} = 2\alpha \sqrt{n^2-1}$. \[0.5 т.\]

**г)** От чертежа по-долу вдясно се вижда, че $\frac{x}{r} = \frac{\varphi}{2}$. \[1 т.\] Замествайки с получените резултати от подусловия а) и в) за радиуса на окръжността – „траектория на лазерния лъч“ се получава

$r = \frac{2x}{\varphi} = \frac{\frac{2h}{\sqrt{n^2-1}}}{2\alpha \sqrt{n^2-1}} = \frac{h}{\alpha(n^2-1)}$. \[1.5 т.\]