[[Състезания/3/10/2022|◂ 2022]] | [[Състезания/3/10/2023|условия]] | [[Състезания/3/10/2024| 2024 ▸]]

**Задача 1. Скок с бънджи**

Нека отбележим с $k$ коефициента на еластичност, а с $l_0$ – дължината на въжето в неразтегнато състояние.

**А)** Максималната дължина на въжето е:
$l_1 = h - h_0 = 23 \text{ m}$ **(0,5 т)**

**Б)** $l_2 = l_1 - \Delta h = 15 \text{ m}$ **(0,5 т)**

**В)** От закона за запазване на енергията следва, че
$mgh = \frac{k(l_1 - l_0)^2}{2}$ **(1 т)**

В състояние на равновесие се уравновесяват силата на тежестта и силата на еластичност:
$mg = k(l_2 - l_0)$ **(1 т)**

При почленно разделяне на двете уравнения се получава:
$l_0^2 + 2(h - l_1)l_0 + (l_1^2 - 2hl_2) = 0$ **(0,5 т)**
или
$l_0^2 + 4l_0 - 221 = 0$ **(0,5 т)**

Уравнението има един положителен и един отрицателен корен. Физически смисъл има само положителният корен:
$l_0 = 13 \text{ m}$ **(0,5 т)**

**Г)** Коефициентът $k$ на еластичност на въжето е:
$k = \frac{mg}{l_2 - l_0} = 500 \text{ N/m}$ **(1 т)**

**Д)** От закона за запазване на енергията, приложен за хармонично трептене:
$\frac{mv^2}{2} + \frac{k(l_2 - l_0)^2}{2} = mg(l_2 + h_0)$ **(1 т)**
получаваме максималната скорост при преминаване през равновесното положение:
$v = \sqrt{g(l_2 + l_0 + 2h_0)} \approx 17,8 \text{ m/s}$ **(1 т)**

**Е)** Максималната деформация на въжето спрямо неразтегнатото му състояние е:
$l_1 - l_0 = 23 - 13 = 10 \text{ m}$ **(0,5 т)**
а деформацията му спрямо равновесното състояние на скачача:
$l_2 - l_0 = 2 \text{ m}$ **(0,5 т)**

Следователно максималната сила на опън на въжето е $k(l_1 - l_0) = 5mg$, а съответната равнодействащата сила върху Митко:
$F_p = 5mg - mg = 4mg$ **(1 т)**

От II принцип на механиката, $F_p = ma$, намираме максималното ускорение на Митко:
$a = 4g$ **(0,5 т)**

**Задача 2. Проблем с електрозахранването в стара къща**

**А)** От формулата $R = \rho \frac{l}{S}$ следва, че съпротивлението $R$ на проводник е правопропорционално на дължината му $l$. **(1 т)**

**Б)** Еквивалентните схеми са показани на фиг. 1. Участъците с дължина $x$ и $l-x$, на които са разделени свързващите кабели, са еквивалентни на резистори със съпротивления, означени на чертежа. **(1,5 т)**

**В)** Нека с $\lambda$ означим съпротивлението на единица дължина от проводниците. Тогава за еквивалентните съпротивления при трите измервания се получават следната система уравнения (*):
1. $2\lambda x + R_0 = R_1$ за свързване 1 **(1 т)**
2. $2\lambda x + \frac{R_0 \cdot 2\lambda(l-x)}{R_0 + 2\lambda(l-x)} = R_2$ за свързване 2 **(1 т)**
3. $2\lambda(l-x) + R_0 = R_3$ за свързване 3 **(1 т)**

от които изразяваме неизвестното съпротивление на нарушената изолация:
$R_0 = \sqrt{R_3(R_1 - R_2)}$ **(2,5 т)**

**Г)** От същата система (*) намираме разстоянието от краищата на кабелите до нарушената изолация:
$x = l \frac{R_1 - R_0}{R_1 + R_3 - 2R_0} = l \frac{R_1 - \sqrt{R_3(R_1 - R_2)}}{R_1 + R_3 - 2\sqrt{R_3(R_1 - R_2)}}$ **(2 т)**

**Задача 3.**

**Част 1. Изчистваме палубата на кораб от лед**

**А)** $Q_1 + Q_2 + \dots + Q_n = 0$ **(1 т)**
За телата, които отделят топлина $Q < 0$, а за телата, които поглъщат топлина $Q > 0$.

**Б)** Изтичащата от маркуча вода (струята) обменя за време $\Delta t$ количество топлина:
$Q_1 = c\Delta m(T - T_1) = cq\Delta t(T - T_1)$ **(2 т)**
Понеже $T_1 > T$, следва че $Q_1 < 0$, т.е. водата отдава топлина.

**В)** Нека $\Delta m_1$ е масата на разтопения лед за време $\Delta t$. Тогава ледът получава топлина, докато се стопи, а образувалата се вода – докато се затопли от $0^\circ\text{C}$ до $3^\circ\text{C}$:
$Q_2 = \lambda\Delta m_1 + c\Delta m_1(T - T_0)$ **(1 т)**

**Г)** От уравнението за топлинен баланс $Q_1 + Q_2 = 0$ **(1 т)** следва, че масата на разтопения лед за време $\Delta t$ е:
$\Delta m_1 = \frac{cq\Delta t(T_1 - T)}{\lambda + c(T - T_0)}$ **(1 т)**

От палубата за единица време изтича излязлата от маркуча вода плюс водата, получена при разтапяне на леда:
$q_1 = \frac{\Delta m + \Delta m_1}{\Delta t} = q \left( 1 + \frac{T_1 - T}{T - T_0 + \lambda/c} \right) \approx 1,2q = 12 \text{ kg/s}$ **(2 т)**

**Част 2. Как да изчакаме чаят да изстине?**
Необходимо е да изчакам 5 минути и после да добавя малко мляко.

**Решение:** Може да се приеме, че чаят и млякото, като воден разтвор, имат приблизително един и същ топлинен капацитет. В началото чаят ще отдава най-бързо топлина в околната среда, защото температурата му е висока. След това ще добавя малко мляко, което ще доохлади чая.

Ако постъпя обратно, то добавеното мляко ще намали с малко температурата на чая, т.е. ще се намали и отдаденото за единица време количество топлина. Освен това ще се увеличи количеството на горещата напитка, която трябва да се охлади. Следователно чаят ще се охлади по-бавно във втория случай. **(2 т)**