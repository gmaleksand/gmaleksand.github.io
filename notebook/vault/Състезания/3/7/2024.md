[[Състезания/3/7/2023|◂ 2023]] | [[Състезания/3/7r/2024|решения]] | [[Състезания/3/7/2025| 2025 ▸]]

**Задача 1. Маратонци**

Двама бегачи-маратонци тренирали на стадион. Те трябвало да пробягат разстояние
$L =$ 20 km. Обиколката на пистата е $l =$ 400 m.

a) По колко обиколки на пистата трябва да пробягат? \[1 т.\]

б) По-бавният бегач бяга със скорост $v_1 = 4$ m/s. За колко време (изразено в часове,
минути и секунди) той ще пробяга разстоянието? \[2 т.\]

в) По-бързият бегач се включва в бягането, след като по-бавният е направил 6
обиколки. Въпреки това по-бързият бегач финишира 400 s по-рано. Колко е скоростта $v_2$ на по-бързия бегач? \[3 т.\]

г) За колко време (изразено в часове, минути и секунди) по-бързият бегач ще пробяга
разстоянието? \[1 т.\]

д) Колко пъти по-бързият бегач застига по-бавния по време на бягането си? \[3 т.\]

**Задача 2. Схема с ключове**

Електрическата схема, дадена вдясно, съдържа батерия, имаща напрежение $U$ = 6,00 V, амперметър, три резистора с неизвестни съпротивления и три ключа, поставени в неизвестни начални положения (отворен или затворен). Първоначално амперметърът показвал ток във веригата 80,0 mA. След превключването на ключа $K_2$ токът станал 110,0 mA. После превключили ключа $K_1$ и токът се променил на 60,0 mA. След това превключили ключа $K_3$ и токът станал 10,0 mA. Накрая отново превключили ключа $K_1$ и токът се променил на 20,0 mA. От направените измервания изчислете съпротивленията на резисторите $R_1$, $R_2$ и $R_3$ и определете началните положения на ключовете. \[10 т.\]

*Указание:* Получете тока през амперметъра за всички комбинации от положения на
ключовете. Наредете ги в таблица. После ги сравнете с измерените токове.

**Задача 3. Събирателна леща и плоско огледало**

Събирателна леща с фокусно разстояние $f = 10$ cm и плоско огледало са поставени на разстояние $x$ едно от друго.

а) Колко сантиметра трябва да е $x$, така че успореден (и на оптичната ос) сноп светлина, след преминаване през лещата, отражение от огледалото и още едно преминаване на връщане през лещата, отново да е успореден на оптичната ос? \[2 т.\]

б) Малък източник на светлина лежи на оптичната ос на лещата на разстояние 20 cm от нея. Колко сантиметра трябва да е $x$, така че след преминаване на светлината през
лещата, отражение от огледалото и още едно преминаване на връщане през лещата,
образът да е на същото разстояние от лещата и от същата ѝ страна, както източника?
Как ще е ориентиран, като източника или обърнат? \[3 т.\]

в) Точков източник на светлина лежи на оптичната ос на лещата на разстояние 20 cm от нея. Колко сантиметра трябва да e $x$, така че след преминаване през лещата, отражение от огледалото и още едно преминаване на връщане през лещата, снопът светлина, излъчен от източника, да е успореден на оптичната ос? \[3 т.\]

г) Точков източник на светлина лежи на оптичната ос на лещата непосредствено пред
нея (долепен до нея). Колко сантиметра трябва да e , така че след преминаване през
лещата, отражение от огледалото и още едно преминаване на връщане през лещата,
снопът светлина, излъчен от източника, да е успореден на оптичната ос? \[2 т.\]
Всички отговори да са обосновани с текст и чертеж. Чертежите да се правят на
обикновен бял лист хартия.