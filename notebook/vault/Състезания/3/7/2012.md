**Задача 1. Част 1.** (7 точки) Отборът на математическата гимназия от град II тръгва с автобус за Националната олимпиада по физика в г. Хасково. За да пристигне навреме в Хасково, водачът на автобуса планира да се движи през целия път с постоянна скорост $v_1 = 60 \text{ km/h}$. По време на пътуването обаче завалява дъжд и той е принуден да намали скоростта на $v_2 = 50 \text{ km/h}$. Когато дъждът спира, до Хасково остават още 60 km, които автобусът изминава със скорост $v_3 = 80 \text{ km/h}$ и успява да пристигне за планираното време. Колко часа е продължил дъждът?

**Част 2.** (3 точки) От метално фолио с дебелина $d = 0,20 \text{ mm}$ е направено кухо кубче с ръб $a = 5,0 \text{ cm}$. Определете плътността $p$ на метала, ако масата на кубчето е $m = 8,1 \text{ g}$.

**Задача 2. Част 1.** Разполагате с два консуматора, за които е в сила законът на Ом, и две батерии с напрежение съответно $U$ и $2U$.

**а)** (2 точки) Когато консуматорите се свържат към батериите, както е показано на фиг. 1а и 1б, мощността на тока през тях е еднаква и равна на $P$. Определете отношението $R_1/R_2$ на съпротивленията на двата консуматора.

**б)** (3 точки) Изразете чрез $P$ (вж. точка **а**) мощността на тока $P_1$ и $P_2$ съответно през двата консуматора, когато те и батериите се свържат, както е показано на схемата от фиг. 1в. Пресметнете числено тези мощности, ако $P = 25 \text{ W}$.

**Част 2.** (5 точки) Резистор, за който е в сила законът на Ом, и лампа са свързани към батерия с напрежение $U_0 = 6 \text{ V}$ (вж. схемата от фиг. 2а). Зависимостта на тока $I$ през лампата от подаденото между двата $U$ края напрежение $U$ е показана на фиг. 2б. Определете съпротивлението $R$ на резистора, ако общата мощност на тока през лампата и резистора е $P = 12 \text{ W}$.

**Задача 3. Част 1.** (8 точки) На фиг. 3а, 3б и 3в са показани главната оптична ос на леща, светеща точка А и нейният образ $A_1$ от лещата. За всеки един от трите случая определете:

а) вида на образа – действителен или недействителен;

б) вида на лещата – събирателна или разсейвателна;

в) чрез построение мястото на лещата и на нейния фокус.

**Част 2.** (2 точки) Върху събирателна леща падат два успоредни лъча. На фиг. 3г е показан ходът на единия лъч, след пречупването му от лещата. Постройте хода на втория лъч и определете мястото на фокуса на лещата.

**Указание.** Когато падащите върху събирателна леща успоредни лъчи не са успоредни на главната оптична ос, след като се пречупят от лещата, те се събират в една точка, която лежи върху права, перпендикулярна на главната оптична ос и преминаваща през фокуса на лещата.