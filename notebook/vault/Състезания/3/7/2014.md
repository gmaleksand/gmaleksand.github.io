**Задача 1.** 

**I част: Плаващ грейпфрут** 

Грейпфрутът е един от малкото плодове, които могат да плават във вода, така че част от плода остава над водата. Считайте грейпфрута за еднородно тяло с неправилна форма. 

**А)** Дълбок съд с вода е поставен върху тясна опора, така че да е в равновесие – **Фиг. 1.** Ще се наруши ли равновесието, ако пуснете грейпфрут да плава в единия край на съда, както е показано на **Фиг. 2**? Обосновете отговора си. 

**Б)** Предложете начин за определяне на плътността на грейпфрута, ако разполагате с дълбок неразграфен съд, грейпфрут, везна и неограничено количество вода. Опишете експеримента и се обосновете като запишете съответните изрази. Единствената физична константа, която ви е известна, е плътността на водата $\rho_0$. 

**II част: Пиафлора** 

Пиафлората е синтетична гъба, която има свойството да поема и задържа вода в миниатюрните си кухини. За разлика от домакинската гъба, след напояване пиафлората не може да освободи водата чрез изстискване. Определете каква **част** от обема на сухата пиафлора се заема от кухини? Разполагате с неразграфен съд, парче суха пиафлора във формата на куб, вода, везна и линийка. Опишете експеримента и се обосновете като запишете съответните изрази. Единствената физична константа, която ви е известна, е плътността на водата $\rho_0$. 

**Задача 2. Топло ли е млякото?** 

За затоплянето на купичка мляко до определена температура е нужно количество топлина $Q_0 = 35000 \, \text{J}$. Разполагате с котлон, който се захранва от акумулатор с напрежение $U = 30 \, \text{V}$. Котлонът има два нагревателя (резистора), всеки със съпротивление $R = 20 \, \Omega$, които могат да бъдат включени само последователно или успоредно към акумулатора (т.е. не може да свържете само един резистор). 

**А)** Начертайте схема на нагревателите в положение на последователно и успоредно свързване. В кое положение котлонът би трябвало да грее с по-висока мощност? Обосновете отговора си, като запишете съответните изрази. 

Нека с „1” означим положението с по-ниска мощност, а „2” – това с по-високата мощност. Първоначално включвате реотаните в положение „2”. След време $t_2 = 5 \, \text{min}$ забелязвате, че поради неизправност, котлонът грее с 5 пъти по-малка мощност от очакваната. Незабавно превключвате в положение „1” и оставяте млякото да се загрява още известно време. 

За подточки **Б), В)** и **Г)** не забравяйте, че преди превключване на положение „1”, котлонът е бил за време $t_2 = 5 \, \text{min}$ в неизправното положение „2”.

Б) За колко време след превключване на положение „1” млякото ще получи необходимото количество топлина $Q_0$? [3 т] 

На графиката на **Фиг. 3** е показана зависимостта между отделеното от котлона количество топлина $Q$ и температурата на млякото. 

В) Каква приблизително ще е температурата на млякото, ако го оставите на котлона в положение „1” за 7,4 min повече от необходимото време в подточка Б)? [2,5 т] 

Г) Известно време след превключване на положение „1” установявате, че температурата на млякото е 30°С. Колко време се е топлило млякото на положение „1”? [2,5 т] 

Приемете, че отделеното от котлона количество топлина се приема единствено от млякото, а затоплянето на съда и топлообменът с околната среда са пренебрежими. 

**Задача 3. В задачата I част и II част са независими.** 

**I част: Бягащ хамстер** 

Хамстер бяга в колело, което е свързано към генератор на електрическо напрежение. Генераторът е свързан с фенерче, което може да свети с нормална мощност от $P = 2$ W. За да осигури нормално светене на фенерчето, хамстерът трябва да бяга в колелото със скорост $v = 1$ m/s, при което генераторът осигурява на фенерчето напрежение $U = 5$ V. 

А) Какъв ток ще протече през фенерчето? [1 т] 

Б) Колко време ще свети фенерчето, ако за светенето се изразходват 120 J от енергията на бягащия в колелото хамстер? [3 т] 

В) Какво разстояние ще измине хамстерът за времето, намерено в подточка Б)? [1 т] 

**II част: Мед и мляко** 

В цилиндрична чаша с височина $l = 20$ cm има смес от мляко и мед, в която млякото има три пъти по-голям обем от този на меда. Ако плътността на млякото е $\rho_1 = 1000\ \mathrm{kg/m^3}$, а налягането върху дъното на чашата е $p = 2200$ Pa, намерете колко е плътността на меда. Приемете, че земното ускорение е $g = 10\ \mathrm{m/s^2}$. [5 т]