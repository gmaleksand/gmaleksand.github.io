[[Състезания/3/7/2016|◂ 2016]] | [[Състезания/3/7r/2017|решения]] | [[Състезания/3/7/2018| 2018 ▸]]

**Задача 1. Двете части на задачата са независими!**

Част 1. С шнорхел под водата

Когато човек вдишва, гръдните мускули разширяват гръдния кош и позволяват белите дробове да се изпълнят с въздух; когато мускулите се отпуснат – дробовете се изпразват почти напълно. Налягането на въздуха в белите дробове е равно на атмосферното налягане $p_{atm}$. Гръдните мускули не са много силни и могат да разширяват гръдния кош срещу разлика в налягането най-много до 7% от атмосферното налягане. Определете до каква максимална дълбочина $h_{max}$ може да се гмурне човек в морето, ако иска да диша през шнорхел. (4 точки)

Приемете, че във всички случаи плътността на водата е $\rho = 1000 \, \text{kg/m}^3$, атмосферното налягане на морското равнище е $p_{atm} = 1 \cdot 10^5 \, \text{Pa}$, а земното ускорението е $g = 10 \, \text{N/kg}$.

Част 2. На чай с Мирилайлай

Магьосникът Мирилайлай бил поканен на чай от 17:00 часа при брат си Нирилайлай. Магьосникът взел подарък и тръгнал, като се движел с постоянна скорост $v_1$ пресметната така, че да пристигне точно навреме за чая. Целият път на Мирилайлай минавал покрай река, чието течение било със скорост $v_0$ в обратната посока. Някъде по пътя Мирилайлай се загледал в една пеперуда и без да забележи изтървал подаръка във водата. Течението на реката понесло подаръка. Някое време по-късно Мирилайлай забелязал, че подаръкът го няма. Той се обърнал и със скорост $v_2$ догонил подаръка, който бил носен от реката в продължение на време $t_0 = 12 \, \text{min}$. Магьосникът го взел, обърнал се и продължил със същата скорост $v_2$ към къщата на брат си, където пристигнал точно навреме за чая. В колко часа Мирилайлай е изпуснал подаръка в реката, ако е известно, че $v_1/v_0 = 3$ и $v_2/v_0 = 5$? (6 точки)

**Задача 2. Фокуси с мощности**

Два резистора са свързани към източник на напрежение $U = 12 \, \text{V}$, както е показано на фигурата вдясно. Съпротивлението $R_1$ на първия резистор може да се променя плавно, а съпротивлението $R_2$ на втория резистор има фиксирана стойност. При този начин на свързване мощността, отделена в първия резистор, може да се променя от $P_{1min} = 6 \, \text{W}$ до $P_{1max} = 96 \, \text{W}$. Мощността, отделена във втория резистор, е $P_2 = 24 \, \text{W}$.

а) Намерете в какви граници може да се променя $R_1$ и каква е стойността на $R_2$. (2 точки)

Нека сега резисторите се свържат последователно към същия източник и положим $R_1 = x \, R_2$, където $x$ е положително число.

б) Намерете в какъв интервал от стойности се намира числото $x$. (1 точка)

**в)** Каква мощност ще се отдели общо в двата резистора при това свързване? Запишете отговора си като израз, съдържащ $U$, $x$ и $R_2$. Нараства или намалява общата мощност с увеличаване на стойността на $R_1$? (3 точки)

**г)** Каква мощност ще се отдели в първия резистор, ако неговото съпротивление стане $R_1 = \frac{1}{3} R_2$? Намерете другата стойност на $R_1$, при която в първия резистор ще се отдели същата мощност. (4 точки)

**Задача 3. Пук-пук-пуканки**

Всички знаят как се приготвят пуканки в микровълнова фурна. Царевичните зърна са поставени в плътно запечатана и сплескана книжна торбичка. С разпукването на зърната, торбичката постепенно се издува до крайния си си обем.

Тъй като зърната имат неправилна форма, при поставяне в даден съд между тях остава много празно пространство. Така, зърната запълват $1/2$ от пространството, в което се намират. Поради същата причина пуканките запълват $1/3$ от пространството, в което се намират, както е показано на фигурата вдясно.

Книжна кесия, в която има много голям брой зърна с обща маса $M = 200$ g, се нуждае от 4 минути в микровълнова фурна, за да станат всички зърна на пуканки. Това време може да се раздели на 8 интервала, всеки по 30 секунди. В рамките на един такъв интервал се разпукват определен брой зърна. На диаграмата по-долу са показани броят зърна, които стават на пуканки в рамките на всеки 30-секунден интервал. В началния момент в кесията има само неразпукани зърна и обемът ѝ е $V_0 = 90\ \mathrm{cm^3}$. Едно разпукано зърно, т.е. пуканка, има 40 пъти по-голям обем от едно неразпукано.

Зърната и пуканките се считат за еднородни. Приемете, че всички неразпукани зърна се намират под пуканките. Разстоянията върху диаграмата са ориентировъчни.

**а)** Колко царевични зърна има в кесията в началния момент? (1,5 точки)

**б)** Колко е плътността $\rho_{зър}$ на едно царевично зърно? Колко е плътността $\rho_{ПУК}$ на една пуканка? (2 точки)

**в)** Намерете какъв е обемът на кесията в края на всеки 30-секунден интервал. За повече прегледност може да представите резултатите си в таблица. (5 точки)

**г)** Ако извадим кесията от фурната, след като са минали точно три минути от началото на готвенето, колко грама пуканки ще можем да си хапнем?

(1,5 точки) 