**Задача 1.**

**Част 1. КПД и електричен ток**

Електрически генератор с ЕДН = $\mathcal E$
и с пренебрежимо малко вътрешно съпротивление
захранва с електроенергия консуматор със съпротивление $R$. Общото съпротивление на
проводниците, свързващи генератора и консуматора, е $r$.

А) Получете израз за мощността $P_0$ на генератора и мощността $P_\text{к}$, отделена в
консуматора. (2,5 т)

Б) Намерете коефициента $\eta$ на полезно действие (КПД) на веригата. (0,5 т)


**Част 2. Схема с променливо съпротивление** (Московска 2003.9.4)
![](Състезания/3/10/Resources/2024_1.png)
![](Състезания/3/10/Resources/2024_2.png)

Електрическата схема, показана на чертежа, се състои от четири резистора - два със
съпротивление $R_1$, и два - със съпротивление $R_2$, между които е свързан променлив резистор,
чието съпротивление $R$ може да се променя от нула до много големи стойности. Източникът
има постоянно напрежение $U = 3\ \mathrm{V}$, а идеалният милиамперметър измерва тока през източника.
На графиката е показано как се променят показанията на милиамперметъра в зависимост от
големината на променливото съпротивление $R$.

А) Начертайте еквивалентна схема на веригата в следните два крайни случая, когато $R = 0$ и
когато $R$ е много голямо (безкрайно).
(1,0 т)

Б) Изразете чрез $R_1$ и $R_2$ еквивалентните съпротивления $R_0$ и $R_\infty$ на веригата съответно при $R = 0$
и при много голяма (клоняща към безкрайност) стойност на $R$. (2,0 т)

В) Намерете съпротивленията на постоянните резистори $R_1$ и $R_2$. (4,0 т)


**Задача 2. Движение до топене**

![](Състезания/3/10/Resources/2024_3.png)

Прав меден проводник с маса $m = 10\ \mathrm{g}$ е поставен
върху хоризонтални, безкрайно дълги релси.
Разстоянието между релсите е $l = 0,5\ \mathrm{m}$. Коефициентът
на триене между проводника и релсите е $k = 0,1$.
Релсите и проводника се намират в еднородно магнитно
поле с индукция $B = 20\ \mathrm{mT}$, както е показано на
чертежа. Първоначално проводникът се намира в покой.

Земното ускорение да се приеме за $g = 10\ \mathrm{m/s^2}$.

А) Определете големината и посоката на минималния електричен ток Imin през проводника, при
който той ще започне да се движи надясно? (3,0 т)

Б) С какво ускорение a ще се движи проводникът, ако през него тече ток $I = 2 I_min$ (2,0 т)

В) Колко време t, след като започне да се движи, проводникът ще се загрее до температурата си
на топене? Известно е, че $\eta = 20 \%$ от отделеното количество топлина поради протичане на ток
и триене на проводника в релсите се губи заради топлообмен с околната среда. (5,0 т)

В помощ за пресмятанията: Достатъчно е да пресметнете само числената стойност на $t$, без да
е нужно да получите буквен израз.

Специфичния топлинен капацитет на медта е $c = 385\ \mathrm{J/(kg.K)}$, температура на топене на медта е
$T = 1085\ \mathrm{^\circ C}$, начална температура на медния проводник $T0 = 85 oC$, съпротивлението на
проводника е $R = 5 \Omega$.


**Задача 3.**

**Част 1. Странно потъване и изплаване**

![](Състезания/3/10/Resources/2024_4.png)

Oловно топче с температура $t_0 = 0\ \mathrm{^\circ C}$, е завързано на лека нишка,
другият край на която е замръзнал в парче лед с маса $M = 1\ \mathrm{kg}$ и температура
$t = -30^\circ C$, както е показано на фигурата. Топчето заедно с парчето лед се
потапят в дълбок съд с вода с температура $0\ \mathrm{^\circ C}$. При това топчето с леда
първоначално потъват, а след известно време - изплават. Приемете, че ледът
обменя топлина само с водата в съда.

А) Обяснете защо се наблюдава движение "потъване-изплаване". (1,0 т)

Б) За да се наблюдава движението "потъване-изплаване", масата m на оловното топче трябва да
бъде в определени граници ($m_{\min} < m < m_{\max}$). Намерете минималната възможна маса mmin на
оловнато топче. Търсената маса да се изрази в грамове (g). (3,0 т)

В) Намерете максималната възможна маса $m_{\max}$ на оловното топче. Търсената маса да се изрази
в грамове (g). (5,0 т)

Полезни константи:

плътност на водата $\rho_\text{в} = 1\ \mathrm{g/cm^3}$;

плътност на олово $\rho_\text{ол} = 11\ \mathrm{g/m^3}$;

плътност на леда $\rho_\text{л} = 0,9\ \mathrm{g/m^3}$;

специфичен топлинен капацитет на леда $C_\text{л} = 2,1 J/(g.^\circ C)$;

специфична топлина на топене за леда $\lambda = 340\ \mathrm{J/g}$.


**Част 2. Каране на кънки върху замръзнало езеро или четене с разбиране**

Жителите на малко село в Норвегия зимно време се забавляват да карат кънки върху
замръзналата повърхност на близкото езеро. Дебелината на леда се увеличава постепенно през
цялата зима, докато температурата на въздуха е под нулата. След всеки снеговалеж, доброволци
почистват снега от тази част на замръзналото езеро, върху която се карат кънки.
В коя част на езерото - почистената или непочистената от сняг, в края на зимата
дебелината на леда е по-голяма? Аргументирайте отговора си.
(1,0 т)

\end{document}
