[[Състезания/3/9/2023|◂ 2023]] | [[Състезания/3/9/2024|условия]] | [[Състезания/3/9/2025| 2025 ▸]]

**Задача 1. Електрически микс**

**Част. 1.** В схема №1 волтметърът е свързан към полюсите на източника. Следователно напрежението на източника е:

(1) $U_0 = U_1 = 9,2 \text{ V}$. \[0,5 т\]

Понеже в схема №2 амперметърът е свързан последователно на волтметъра и резистора, напрежението върху амперметъра е:

(2) $U_A = U_0 - U_2 = 0,3 \text{ V}$. \[0,5 т\]

От закона на Ом определяме вътрешното съпротивление на амперметъра:

(3) $R_A = \frac{U_A}{I_2} = \frac{0,3 \text{ V}}{0,012 \text{ A}} = 25 \ \Omega$. \[1,0 т\]

(0.5 т за прилагане на закона на Ом + 0.5 т за числен отговор)

Еквивалентното съпротивление на резистора и амперметъра от схема №1 е:

(4) $R_{e1} = \frac{U_1}{I_1} = 800 \ \Omega$. \[0,5 т\]

Понеже амперметърът и резисторът в тази схема са свързани последователно:

(5) $R_{e1} = R + R_A$, \[0,5 т\]

откъдето намираме съпротивлението на резистора:

(6) $R = R_{e1} - R_A = 775 \ \Omega$. \[0,5 т\]

Еквивалентното съпротивление на успоредно свързаните резистор и волтметър от схема №2 е съответно:

(7) $R_{e2} = \frac{U_2}{I_2} \approx 741,7 \ \Omega$. \[0,5 т\]

От друга страна за еквивалентното съпротивление на тази група №2 имаме:

(8) $\frac{1}{R_{e2}} = \frac{1}{R} + \frac{1}{R_V}$, \[0,5 т\]

откъдето намираме:

(9) $R_V = \frac{R R_{e2}}{R - R_{e2}} \approx 17 \text{ k}\Omega$. \[0,5 т\]

**Част. 2.** Съпротивлението на веригата няма да зависи от броя свързани секции, ако еквивалентното съпротивление $R_{EF}$ на последната секция между входните клеми $E$ и $F$ е равно на съпротивлението $R$ на свързания към изходните клеми резистор:

(1) $R_{EF} = R$ \[1,0 т\]

За еквивалентна схема: \[0,5 т\]

*(Схема, показваща преобразуването на веригата към еквивалентна такава)*

Еквивалентното съпротивление на трите последователно свързани резистора в клона $ECDF$ е:

(2) $R' = 2R_0 + R$. \[0,5 т\]

Понеже трите резистора са свързани успоредно на левия резистор:

(3) $R_{EF} = \frac{R_0 R'}{R_0 + R'} = \frac{2R_0^2 + R_0 R}{3R_0 + R}$. \[1,0 т\]

От условието (1) получаваме квадратно уравнение за $R$:

(4) $R^2 + 2R_0 R - 2R_0^2 = 0$, \[1,0 т\]

което има два корена: $R_{1,2} = (-1 \pm \sqrt{3})R_0$, от които физически смисъл има само положителният корен:

(5) $R = (\sqrt{3} - 1)R_0$ ($\approx 0,732R_0$). \[1,0 т\]

**Задача 2. Център на тежестта на трапец**

а) Ако поставим пръчката вертикално така, че краят $A$ да е на земята, а краят $B$ – на височина $l$ над него, общата потенциална енергия на двете топчета ще бъде:

(1) $E_{\text{п}} = m g \cdot 0 + (2m) g l = 2mgl$. \[0,5 т\]

Общата маса на тялото е $M = 3m$. Понеже в това положение центърът на масата се намира на височина $l_1$, потенциалната енергия на тялото може да се изрази като:

(2) $E_{\text{п}} = 3mgl_1$. \[0,5 т\]

От двата еквивалентни израза за потенциалната енергия намираме:

(3) $l_1 = \frac{2}{3} l$. \[0,5 т\]

Разстоянието до края $B$ е съответно:

(4) $l_2 = l - l_1 = \frac{1}{3} l$. \[0,5 т\]

б) Пластинката може да се разглежда като съставена от две тела – квадрат със страна $a$ и равнобедрен правоъгълен триъгълник с катет $a$ \[0,5 т\]. Ако масата на пластината е $M$, то масата на квадрата е $m_1 = 2M/3$ \[0,5 т\], а на триъгълника е $m_2 = M/3$ \[0,5 т\]. Да предположим, че трапецът е поставен с голямата си основа върху хоризонтална повърхност. Тогава височината на центъра на тежестта на квадрата е $y_1 = a/2$ \[0,5 т\], а потенциалната му енергия:

(5) $E_{\text{п}1} = m_1 g y_1 = \frac{Mga}{3}$. \[0,5 т\]

Центърът на тежестта на триъгълника е в неговия медицентър, т.е. на височина $y_2 = a/3$ \[1,0 т\]. Съответно потенциалната енергия на триъгълника е:

(6) $E_{\text{п}2} = m_2 g y_2 = \frac{Mga}{9}$. \[0,5 т\]

От даденото свойство, за общата потенциална енергия на пластината имаме:

(7) $M g y_G = E_{\text{п}1} + E_{\text{п}2} = \frac{4Mga}{9}$, \[0,5 т\]

откъдето:

(8) $y_G = \frac{4a}{9}$. \[0,5 т\]

Ако поставим трапеца така, че основите му да са вертикални, получаваме за височината на центъра на тежестта на квадрата $x_1 = a/2$ \[0,5 т\], а за триъгълника $x_2 = a + a/3 = 4a/3$ \[1,0 т\]. Съответно за потенциалната енергия на трапеца получаваме:

(9) $E_{\text{п}} = \frac{2}{3} M g x_1 + \frac{1}{3} M g x_2 = M g x_G$, \[1,0 т\]

Откъдето:

(10) $x_G = \frac{7a}{9}$. \[0,5 т\]

**Задача 3. Вътрешна енергия на газ**

а) До момента $t_1$ процесът е изохорен, т.е. при постоянен обем, понеже буталото е неподвижно. \[0,5 т\] В момента $t_1$ температурата е $T_1 = 480 \text{ K}$. \[0,5 т\] От уравнението за изохорен процес:

(1) $\frac{p_1}{p_0} = \frac{T_1}{T_0}$ \[0,5 т\]

намираме налягането, при което буталото започва да се движи:

(2) $p_1 = \frac{T_1}{T_0} p_0 = 1,6 \cdot 10^5 \text{ Pa}$. \[0,5 т\]

В този момент буталото е в равновесие под действие на три сили, чиито посоки са изобразени на чертежа: натискът $p_1 S$ на хелия в посока нагоре \[0,5 т\], натискът $p_0 S$ на външния въздух с посока надолу \[0,5 т\] и силата на триене $f_{\max}$ също с посока надолу \[0,5 т\]. Точките се дават, ако силите са изобразени на чертежа с правилни посоки или са описани словесно.

От условието за равновесие:

(3) $f_{\text{max}} = p_1 S - p_0 S = \frac{(T_1 - T_0) p_0 S}{T_0} = 30 \text{ N}$. \[1,0 т\]

(0,5 т за условието за равновесие и 0,5 т за числения отговор)

б) Понеже буталото се движи бавно, може да приемем, че трите сили остават в равновесие. Това означава, че от момента 1 до момента 2 налягането на газа в цилиндъра е постоянно, т.е. процесът е изобарен. \[0,5 т\] В момента 2 температурата на газа в цилиндъра е $T_2 = 720 \text{ K}$ \[0,5 т\]. От уравнението за изобарен процес:

(4) $\frac{V_2}{V_1} = \frac{T_2}{T_1}$ \[0,5 т\]

и като вземем предвид, че $V_1 = V_0$, определяме:

(5) $V_2 = \frac{V_0 T_2}{T_1} = 1,5 \text{ l}$. \[0,5 т\]

в) Общото количество топлина, което газът приема от нагревателя за целия интервал от време, е:

(6) $Q = I^2 R t_2 = \frac{U^2}{R} t_2 = \frac{(12 \text{ V})^2 \cdot 900 \text{ s}}{480 \ \Omega} = 270 \text{ J}$ \[1,0 т\]

Работата, която газът извършва, докато се разшири до крайния обем, е:

(7) $A' = p_1(V_2 - V_0) = 1,6 \cdot 10^5 \text{ Pa} \cdot 5 \cdot 10^{-4} \text{ m}^3 = 80 \text{ J}$. \[1,0 т\]

От I принцип на термодинамиката:

(8) $Q = \Delta U + A'$ \[1,0 т\]

намираме:

(9) $\Delta U = Q - A' = 190 \text{ J}$. \[0,5 т\]