**Задача 1. Електрическа схема.**

а) За да намерим тока $I_x$, може да използваме следните зависимости: трите тока $I_1, I_2$ и $I_x$ са свързани с равенството $I_1 = I_2 + I_x$ (1), \[0.3 т.\] напреженията върху резисторите $R_2$ и $R_x$ са равни: $I_2 R_2 = I_x R_x$ (2), \[0.3 т.\] сумата от напреженията върху $R_1$ и $R_2$ са равни на електродвижещото напрежение на батерията: $E = I_1 R_1 + I_2 R_2$. (3) \[0.4 т.\] От (2) можем да изразим $I_2$ чрез $I_x$, $I_2 = \frac{R_x}{R_2} I_x$. (4) От (3) и (4) можем да изразим $I_1$ чрез $I_x$, $I_1 = \frac{E - R_2 I_2}{R_1} = \frac{E}{R_1} - \frac{R_x}{R_1} I_x$. (5) Замествайки (5) и (4) в (1), получаваме $I_x = \frac{E R_2}{R_x(R_1 + R_2) + R_1 R_2}$. \[1 т.\]

б) Отделящата се електрична мощност $P_x$ върху резистора $R_x$ е $P_x = I_x^2 \cdot R_x =$ \[0.5 т.\]
$= \frac{E^2 R_2^2 R_x}{[R_x(R_1 + R_2) + R_1 R_2]^2}$ . (6) \[0.5 т.\]

в) При $E = 10\text{ V}$ и $R_1 = R_2 = 10\text{ }\Omega$, (6) става $P_x = \frac{10^2 10^2 R_x}{[R_x 20 + 10 \cdot 10]^2} = \frac{R_x}{[\frac{R_x}{5} + 1]^2}$. \[0.5 т.\]
Първоначално задаваме няколко стойности за $R_x$, за да се ориентираме как изглежда зависимостта $P_x = f(R_x)$. След това продължаваме да даваме стойности по-нагъсто около намерения (последния намерен) максимум. \[0.5 т.\] Чертаем графиката. \[2 т.\]

| $R_x, \Omega$ | $P_x, \text{W}$ |
| :--- | :--- |
| 0 | 0 |
| 10 | 1,11 |
| 20 | 0,80 |
| 30 | 0,61 |
| 40 | 0,49 |
| 50 | 0,41 |

| $R_x, \Omega$ | $P_x, \text{W}$ |
| :--- | :--- |
| 5 | 1,25 |
| 15 | 0,94 |
| 3 | 1,17 |
| 7 | 1,22 |
| 4 | 1,24 |
| 6 | 1,24 |

От графиката се вижда, че стойността на резистора $R_x$, за която мощността $P_x$ е максимална, е $R_x = 5\text{ }\Omega$. \[0.5 т.\] Максималната мощност е $P_x = 1,25\text{ W}$. \[0.5 т.\]

г) При $R_1 = R_2 = R$, формула (6) се превръща в $P_x = \frac{E^2 R^2 R_x}{[R_x 2R + R^2]^2} = \frac{E^2 R_x}{[2R_x + R]^2}$. (7) \[0.5 т.\]
Можем да преобразуваме (7) като квадратно уравнение за $R_x$ с параметър $P_x$. То ще изглежда така: $4 P_x R_x^2 + (4 P_x R - E^2) R_x + P_x R^2 = 0$. (8) \[0.5 т.\] В зависимост от стойността на $P_x$, (8) може да има 2 решения, едно решение или да няма решение. $P_x$ е максимална, когато (8) има едно решение. Тогава дискриминантата на (8) е нула: $D = (4 P_x R - E^2)^2 - 16 P_x^2 R^2 = 0$. \[1 т.\] След опростяване, намираме $P_x = \frac{E^2}{8R}$. \[0.5 т.\]
От (8) за $R_x$ се получава $R_x = \frac{R}{2}$. \[0.5 т.\]

**Задача 2. Монета в кубче лед.**

а) За да плава, тялото трябва да е в равновесие и силата на тежестта $G$ да е равна на изтласкващата сила $F_{Арх}$. Когато тялото плава, то е потопено частично. Тогава изтласкващата сила $F_{Арх}$, която ще му действа, ще е по-малка от максималната изтласкваща сила $F_{max}$, която ще му действа, ако то се потопи напълно: \[0.5 т.\] $G = F_{Арх} \le F_{max}$, \[0.5 т.\] $(m_M + m_Л)g \le \rho_B (V_M + V_Л)g = \rho_B (\frac{m_M}{\rho_M} + \frac{m_Л}{\rho_Л})g$. \[1 т.\] След съкращаване на земното ускорение $g$ и преобразувания се получава $m_Л \ge m_M \frac{1 - \frac{\rho_B}{\rho_M}}{\frac{\rho_B}{\rho_Л} - 1}$ \[1 т.\]
или $m_{min} = 2,0\text{ g} \cdot \frac{1 - \frac{1,0}{8,0}}{\frac{1,0}{0,9} - 1} = 15,75\text{ g}$ \[1 т.\]

б) Нивото на водата в цилиндъра е такова, че все едно сме доляли вода с маса, равна на масата на кубчето (изместеният (допълнителен) обем вода $V_B$ има маса, равна на тази на кубчето). \[0.5 т.\] Следователно нивото ще се повдигне на височина $H = \frac{V_B}{S} = \frac{m_M + m_Л}{S \rho_B}$ \[0.5 т.\] $= \frac{2\text{g} + 18\text{g}}{10\text{cm}^2 \cdot 1,0\text{ }\frac{\text{g}}{\text{cm}^3}} = 2,0\text{ cm}$. \[1 т.\]

в) Кубчето ще плава, докато масата на леда намалее от $18\text{ g}$ на $15,75\text{ g}$. \[1 т.\] След това ще потъне на дъното на цилиндъра и там ще продължи да се топи. \[0.5 т.\] Когато се стопи всичкият лед, монетата ще остане на дъното. \[0.5 т.\]

г) Нивото на водата ще се промени заради разликата в обемите на изместената от кубчето лед вода $V_B$ и сумата на обемите на монетата и водата, получена от стопения лед, $V_M + V_C$. \[0.5 т.\] $h = \frac{(V_M + V_C) - V_B}{S} = \frac{\frac{m_M}{\rho_M} + \frac{m_Л}{\rho_B} - \frac{m_M + m_Л}{\rho_B}}{S} = \frac{m_M}{S} (\frac{1}{\rho_M} - \frac{1}{\rho_B})$ \[0.5 т.\] $= \frac{2\text{g}}{10\text{ cm}^2} (\frac{1}{8,0\text{ }\frac{\text{g}}{\text{cm}^3}} - \frac{1}{1,0\text{ }\frac{\text{g}}{\text{cm}^3}}) = - 0,175\text{ cm} = - 1,75\text{ mm}$ (нивото ще падне) \[1 т.\]

**Задача 3. Маркуч с несмесващи се течности.**

а) В равновесие хидростатичното налягане на нивото на долната част на маркуча, създавано от стълбовете с двата вида течности, е едно и също. \[0.5 т.\] Нека бележим с $H_0$ височината на стълба хексен в началното състояние, с $h_0$ – височината на стълба вода в началното състояние, с $H_1$ – височината на стълба хексен след доливането на допълнителен обем $V_X$ хексен, с $h_1$ – височината на стълба вода след доливането на допълнителен обем $V_X$ хексен. От условието за равенство на хидростатичното налягане следва, че $\rho_X g H_0 = \rho_B g h_0$. \[0.5 т.\] След съкращаването на земното ускорение $g$ се получава $\rho_X H_0 = \rho_B h_0$. (1) Същото условие е изпълнено и след доливането на допълнителния обем хексен: $\rho_X H_1 = \rho_B h_1$. (2) \[0.5 т.\] Тъй като количеството вода е едно и също, $h_1 - h_0 = l$. (3) \[0.5 т.\] При доливане на допълнителен обем $V_X$ хексен, дължината на течността хексен ще се удължи с $V_X/S$, следователно $H_1 - H_0 = -l + \frac{V_X}{S}$. (4) \[0.5 т.\] Ако извадим (1) от (2), се получава $\rho_X(H_1 - H_0) = \rho_B(h_1 - h_0)$, откъдето $\frac{H_1 - H_0}{h_1 - h_0} = \frac{\rho_B}{\rho_X}$. (5) Разделяйки (4) на (3), се получава $\frac{H_1 - H_0}{h_1 - h_0} = \frac{-l + \frac{V_X}{S}}{l} = \frac{V_X}{Sl} - 1$. \[0.5 т.\] (6) Приравнявайки десните страни на равенствата (5) и (6) (левите са равни) следва, че $\frac{\rho_B}{\rho_X} = \frac{V_X}{Sl} - 1$, откъдето $l = \frac{V_X}{S} \frac{1}{\frac{\rho_B}{\rho_X} + 1} = $ (7) \[1 т.\] $= \frac{6\text{cm}^3}{0,6\text{cm}^2} \frac{1}{\frac{1,0\text{g/cm}^3}{2/3\text{g/cm}^3} + 1} = 4,0\text{ cm}$. \[1 т.\]

б) Промяната $H_1 - H_0$ на нивото на хексена може да се намери от (4), замествайки получения резултат за преместването на мехурчето $l$ от (7): $H_1 - H_0 = - \frac{V_X}{S} \frac{1}{\frac{\rho_B}{\rho_X} + 1} + \frac{V_X}{S} = \frac{V_X}{S} (\frac{\rho_B}{\rho_B + \rho_X}) = \frac{V_X}{S} \frac{1}{\frac{\rho_X}{\rho_B} + 1} =$ \[1 т.\] $= \frac{6\text{cm}^3}{0,6\text{cm}^2} \frac{1}{\frac{2/3\text{g/cm}^3}{1,0\text{g/cm}^3} + 1} = 6,0\text{ cm}$. \[1 т.\]

в) Новият обем вода $V_B$, който трябва да се добави към предишната, така че мехурчето да се върне в първоначалното си положение, може да се намери по същия начин, както в подусловие а). Всъщност това е същата задача, но с разменени течности. \[1 т.\] Следователно и отговорът ще е същият, ако в него се разменят параметрите (плътностите) на двете течности. Правейки това, получаваме от (7): $l = \frac{V_B}{S} \frac{1}{\frac{\rho_X}{\rho_B} + 1}$. (8) \[1 т.\] Сравняваме десните страни на (7) и (8): $\frac{V_X}{S} \frac{1}{\frac{\rho_B}{\rho_X} + 1} = \frac{V_B}{S} \frac{1}{\frac{\rho_X}{\rho_B} + 1}$, откъдето $V_X \rho_X = V_B \rho_B$, $V_B = \frac{\rho_X}{\rho_B} V_X =$ \[0.5 т.\] $= \frac{2/3\text{g/cm}^3}{1,0\text{g/cm}^3} \cdot 6\text{ cm}^3 = 4\text{ cm}^3$. \[0.5 т.\]