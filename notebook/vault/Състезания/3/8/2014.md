**Задача 1.** Дървено трупче 1 с маса $M$ се премества с ускорение $a_1$ по хоризонтален дървен плот под действие на хоризонтална сила. Намиращото се върху него друго дървено трупче 2 с маса $m$ се движи с ускорение $a_2$. Триенето между плота и долното трупче, а така също между двете трупчета, се характеризира с един и същ коефициент на триене. Земното ускорение е равно на $g$.

**А)** Начертайте всички сили, които действат на трупчетата.

**Б)** Намерете коефициента на триене $k$.

**В)** Определете хоризонталната сила $F$.

**Г)** С какво ускорение $a$ ще се движи долното трупче, след като горното падне от него?

**Задача 2. В задачата част А и част Б са независими.**

**Част А.** На фиг. 2.1 са показани два скачени цилиндрични съда със сечения съответно $S$ и $2S$. В тях е налята вода с плътност $\rho$, като нивото на водата в двете колена е едно и също. В съдовете се поставят две еднакви дървени топчета с маса $m$, които плават.

**А)** С колко и в каква посока (повишаване или понижаване) се е изменило нивото на водата?

**Б)** Каква маса $M$ вода е преминала през сечението $A$ след поставянето на топчетата?

**Част Б.** Балон се спуска с постоянна скорост. За да се спре спускането му, от него се изхвърля баласт с маса $m$, след което балонът започва да се издига със същата по големина скорост. Като приемете, че силата на съпротивление на въздуха се определя от скоростта на движение:

**А)** Посочете по големина и посока силите, които действат на балона, при движението му съответно надолу и нагоре.

**Б)** Определете големината на силата на съпротивление на въздуха $R$? Използвайте, че земното ускорение е $g$.

**Задача 3.** За да се регулира силата на светене на лампа, която трябва да работи при напрежение $U_0 = 6 \, \text{V}$, последователно на лампата е включен потенциометър (фиг. 3.1). Потенциометърът е резистор, чието съпротивление може да се променя плавно от нула до някаква максимална стойност. Когато лампата свети най-силно и най-слабо, показанията на амперметъра и волтметъра във веригата са съответно $I_1 = 0,5 \, \text{A}$, $U_1 = 6 \, \text{V}$ и $I_2 = 0,45 \, \text{A}$, $U_2 = 5,4 \, \text{V}$.

**А)** На колко е равно съпротивлението на потенциометъра, когато лампата свети най-силно?

**Б)** Определете съпротивлението и мощността на лампата, когато тя свети най-силно.

**В)** Определете съпротивлението на потенциометъра, когато лампата свети най-слабо. Какво количество топлина в единица време отделя потенциометърът в този режим на работа?

**Г)** На колко е равно съпротивлението на лампата, когато тя свети най-слабо? Какъв извод можете да направите от получения резултат? 