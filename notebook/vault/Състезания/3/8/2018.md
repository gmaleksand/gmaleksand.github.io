[[Състезания/3/8/2017|◂ 2017]] | [[Състезания/3/8/2019| 2019 ▸]]

Задача 1. Спортна кола.

а) Спортна кола ускорява от покой до v0 = 108 km/h за t0 = 3,0 s. При тази скорост спирачният ѝ път е s0 = 90 m. Приемете, че при ускоряване колата се движи равноускорително с ускорение a1, а при спиране - равнозакъснително с ускорение a2. Изчислете стойностите на a1 и a2. \[2 т.\]

б) Колата е неподвижна в началото на писта, дълга l = 20 m. Каква максимална скорост vmax1 (получете формула и изчислете стойността ѝ) може да достигне колата, ако в края на пистата трябва да спре? \[3 т.\]

в) Максималната скорост на колата е ограничена електронно до vmax2 = 324 km/h. Писта с каква дължина D (получете формула и изчислете стойността ѝ) ѝ е нужна за да достигне тази максимална скорост (тръгва от покой в началото на пистата и спира в края ѝ)? \[2 т.\]

г) Колата е неподвижна в началото на писта, дълга L = 2070 m. Изчислете за какво време T ще достигне края ѝ (спирайки там)? \[3 т.\]

Задача 2. Течности.

Кух тънкостенен цилиндър без дъно, направен от парафин, е потопен вертикално във вода и плава. Височината му е H = 10,0 cm, а площта на сечението на кухата му вътрешност е S = 500 cm2.

а) Получете формула и изчислете височината x на стърчащата му над водата част. \[3 т.\]

б) Във вътрешността на плаващия цилиндър внимателно започва да се налива бензин. Получете формули за максималната височина z на слоя бензин и масата му mб, който може да се налее вътре, без да започне да се разлива. Изчислете техните стойности. \[3 т.\]

в) Прави се втори опит (бензинът е премахнат). Във вътрешността на плаващия цилиндър внимателно започва да се налива олио. Получете формули за максималната височина y на слоя олио и масата му mо, който може да се налее вътре, без да започне да се разлива. Изчислете техните стойности. \[4 т.\]
Приемете, че използваните течности не се смесват една с друга и не се разтварят в цилиндъра. Плътностите на веществата са дадени в таблицата.

**Задача 3. Хлъзгане.**

Малко тяло с маса m = 10,0 g се хлъзга по две наклонени равнини (и двете сключващи ъгъл $\alpha$ = 30$^\circ$ с хоризонта) и хоризонтален участък с дължина L = 27,0 cm (виж фигурата, мащабите не са спазени!). Земното ускорение е g = 10,0 m/s2.

Първоначално тялото се намира в покой на височина h1 = 270,0 cm над хоризонталния участък. След като се хлъзга по наклонената равнина, то преминава хоризонталния участък, започва да се изкачва по отсрещната (лявата) наклонена равнина и там спира на височина h2 = 81,0 cm над хоризонталния участък. Хлъзгането се повтаря и третото спиране на тялото на дясната равнина е на височина h3 = 18,0 cm. Когато се движи по наклонените равнини, му действа сила на триене F1. Когато се движи по хоризонталния участък, му действа сила на триене F2.

а) Получете формула и изчислете стойността на силата на триене F1. \[2,5 т.\]

б) Получете формула и изчислете стойността на силата на триене F2. \[2,5 т.\]

в) Изчислете стойността на коефициента на триене k за хоризонталния участък. \[0,5 т.\]

г) Къде върху хоризонталния участък (на какво разстояние x от десния му край) ще спре тялото? \[1 т.\]

д) Каква е била максималната скорост vmax на тялото по време на неговото движение? \[1,5 т.\]

е) Ако направим нов опит и този път поставим тялото върху дясната наклонена равнина на височина h'1 = 90,0 cm, на каква височина h'2 (в cm) върху отсрещната наклонена равнина ще спре тялото? \[2 т.\]