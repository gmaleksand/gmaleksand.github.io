Задача 2

1. Опишете кратко и ясно последователността на провеждане на измерванията, като наблегнете само на най-важното.

Последователност на провеждане на измерванията: за определяне на коефициента на повърхностно напрежение $\sigma$ по описания метод в теоретичната част, трябва да снемем зависимост от вида $y \propto 1/x$, която да сведем до линейна. За целта трябва да получим „картина“ подобна на Фигура 1. Нека използваме ластиците, за да прикрепим едното стъкло към другото, като ги разделяме в единия край с помощта на капилярката. Може точно да позиционираме капилярката, като използваме линията. Фиксираме стъклата и капилярката с металните щипки, които поставяме в долния край на стъклата – така щипките ще ги държат изправени. Наливаме вода във ваничката и поставяме стъклата в нея. За да изглежда повърхността на водата между стъклата като тази показана на Фигура 1, трябва добре да намокрим вътрешната повърхност на стъклата и да изчакаме докато кривата стане гладка. Подсушаваме външната страна на едното стъкло със салфетките. Използваме тънкописеца, за да маркираме с точки върху външната част на стъклото водната повърхност между двете стъкла. Тъй като стъклата са дебели 4 mm, при маркирането трябва да гледаме нормално към стъклото. След като сме маркирали водната повърхност, внимателно разделяме двете стъкла и измерваме координатите на точките спрямо ръбовете на стъклото. Тъй като в първите 10 cm от линията най-малкото деление е 0.5 mm, ще гледаме точки, които имат координати не повече от 10 cm. Освен това, в двата края на хиперболата координатите се определят неточно (хиперболата е много стръмна/полетата). При измерване на разстоянието $L$ отчитаме, че ръбовете на стъклата са скосени, т.е. $L < 200$ mm. (3 т.)

2. Представете зависимостта (1) с подходящи променливи, така че да получите линейна зависимост, от която да може да се определи $\sigma$ с минимална грешка.

За да получим линейна зависимост, може да въведем нова променлива $x' = 1/x$. Тогава (1) се записва като:

$y = ax',$

$където a = \frac{2\sigma L}{\rho gD} = \text{const.}$

В описания по-горе начин, измерените координати на точките са спрямо ръбовете на стъклото. Това значи, че от ординатата на всяка точка $y'$ трябва да извадим височината на водата във ваничката $b$, така че $y = y' - b$. За да намалим грешката от пряко измерване на $b$, може просто да заместим $y$ в горната зависимост и така окончателно получаваме зависимост от вида:

$y' = ax' + b. \quad (3 т.)$

3. Направете необходимите измервания и представете данните таблично (използвайте предоставения лист за таблицата).

Измерените експериментални данни са представени в таблицата по-долу. При отбелязани мерни единици в таблицата се дават (0.5 т.). При поне десет измервания се дават (3.5 т.), за под пет измервания се дават (1.5 т.).

Ако поставим капилярката в края на стъклото, разстоянието $D = (2.98 \pm 0.02)$ mm е равно на диаметъра на капилярката, а като отчетем скосяването на ръбовете на стъклото: $L = (197.0 \pm 0.5)$ mm.

Абсолютните грешки на $x, y'$ и $x'$ са съответно $\Delta x \equiv \Delta y' = 0.5$ mm и $\Delta x' = x'^2 \Delta x$. (1 т.)

| $x$ (mm) | $y' = y + b$ (mm) | $x' = 1/x$ ($10^{-3}$ mm$^{-1}$) |
| -------- | ----------------- | -------------------------------- |
| 75.5     | 21.0              | 13.2                             |
| 70.0     | 22.0              | 14.3                             |
| 65.5     | 22.5              | 15.3                             |
| 60.0     | 24.0              | 16.7                             |
| 55.0     | 25.5              | 18.2                             |
| 50.0     | 27.0              | 20.0                             |
| 45.0     | 29.0              | 22.2                             |
| 40.0     | 31.0              | 25.0                             |
| 35.0     | 34.0              | 28.6                             |
| 30.5     | 37.5              | 32.8                             |
| 26.5     | 42.0              | 37.7                             |
| 23.5     | 46.5              | 42.6                             |

4. Използвайте експерименталните данни от задача 3. и представете зависимостта от задача 2. графично.

Точки за графиката се дават, ако е използвана цялата площ на листа милиметрова хартия; (1.5 т.) по осите на графиката са означени съответните величини и мерните им единици; (1.5 т.) нанесени са всички точки от таблицата в задача 3. (2 т.)

5. Пресметнете $\sigma$ от наклона на правата от задача 4.

Наклонът на графиката може да се определи по метода на най-малките квадрати (или графично, като се използват две точки от правата), откъдето получаваме $a = 859.0$ mm$^2$ ± 1.8%. Съответно $\bar{\sigma} = \frac{a \rho g D}{2L} = 63.6$ mN/m. (2 т.)

6. Оценете абсолютната и относителната грешка на $\sigma$. Представете крайния резултат за $\sigma$, като отчитате пресметнатите грешки.

Абсолютната грешка може да пресметнем по формулата $\Delta \bar{\sigma} = \sqrt{\sum_{i} \left( \frac{\partial \bar{\sigma}}{\partial z_i} \Delta z_i \right)^2}$, където $z_i$ е всяка една от величините участващи в горния израз за $\bar{\sigma}$. Относителна грешка пресмятаме, като $r = \Delta \bar{\sigma} / \sigma$. Така окончателно получаваме:

$ \sigma = \bar{\sigma} \pm \Delta \bar{\sigma}, \quad \sigma = (63.6 \pm 1.2) \text{ mN/m}, \quad (1 \text{ т.}) $

$ \sigma = \bar{\sigma} \pm r, \quad \sigma = 63.6 \text{ mN/m} \pm 1.8\%. \quad (1 \text{ т.}) $
