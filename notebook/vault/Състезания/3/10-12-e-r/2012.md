Теоретична част 

Според зонната теория електроните, изграждащи твърдите тела, имат различна енергия, което формира енергетични зони – валентна зона, забранена зона и зона на проводимост. Характерно за забранената зона е, че в нея няма разположени енергетични нива. В зависимост от ширината на забранената зона, телата се делят на метали, полупроводници и диелектрици. Това е най-важният параметър за полупроводниците. Един начин за неговото определяне е използването на температурната зависимост на пада на напрежение върху PN преход. Такъв преход се осъществява при контакт на две области с различен тип проводимост Р и N. Характерно за PN прехода е неговата еднопосочна проводимост. Когато се включи в права посока преходът има пренебрежимо съпротивление, а в обратна посока то е много голямо. 

В права посока токът през прехода се определя от: 

$I = I_0 \left( e^{\frac{eU}{\eta kT}} - 1 \right), \quad (1)$

където $e$ е заряд на електрона, $k = 8.617 \times 10^{-5} \, \text{eV/K}$ - константа на Болцман, $\eta$ - фактор на идеалност, чиято стойност е между 1 и 2, $U$ - пад на напрежението върху прехода, $T$ - температура на прехода в градуси по Келвин, $I_0$ - обратен ток на насищане. 

Обратният ток се дава от: 

$I_0 = A e^{-\frac{E_g}{\eta kT}}, \quad (2)$

където $A$ е константа, чиято зависимост от температурата може да се пренебрегне, а $E_g$ е ширината на забранената зона на полупроводника, която се измерва в $eV$ (електронволти). 

Ширината на забранената зона също е температурно зависима: 

$E_g(T) = E_{g0} + \alpha T, \quad (3)$

където $E_{g0}$ е ширината на забранената зона при 0 K, а $\alpha$ е константа. 

За температурния диапазон, в който ще работите $\alpha = -2.7 \times 10^{-4} \, \text{eV/K}$. 

В настоящата експериментална задача като полупроводников елемент се използва силициев транзистор, като се работи само с единия му PN преход. 

Уреди и материали 

- Силициев транзистор с две съпротивления от 1 МΩ и 15 kΩ ..........1 бр. 

- Бехерова чаша с гореща вода ....................... ....................1 бр. 

- Цифров термометър ....................................................................................1 бр. 

- Мултицет ................................................................................................1 бр. 

- Батерия 9 V ............................................................................................1 бр.

o Съединителен кабел за батерия................................................. .................... 1 бр. 

o Предпазни очила ................................................................................. 1 бр. 

o Съд за изхвърляне на вода ................................................................. 1 бр. 

o Милиметрова хартия. ........................................................................ 1 л. 

o Попивателна гъба ................................................................................. 1 бр. 

Указания 

o Винаги включвайте транзистора през съпротивление към батерията. 

o Права посока на свързване на транзистора е когато положителният полюс на батерията е съединен с червения кабел, идващ от транзистора. 

o Изключвайте мултицета и батерията, когато не ги използвате продължително време. 

o Работете винаги с предпазни очила. 

o 1eV е енергията, която получава един електрон, преминал през потенциална разлика от 1V, $1\ \mathrm{eV} = 1.6\times 10^{-19}\ \mathrm{J}$. 

Задачи 

1. Определяне на температурна зависимост на пада на напрежение върху PN преход при две различни стойности на тока. 

1.1. Преценете как трябва да се включи преходът през съпротивление в права посока, така че да се получат две различни стойности на тока във веригата 9 μA и 600 μA. Начертайте двете схеми на свързване като обозначите и мястото на измерителния прибор. [2 т.] 

За получаване на двете стойности на тока е необходимо транзисторът да се свърже в посочените на фиг. 1 схеми. [2 т.] 

 



<div class="figure-caption">

Фигура 1. Схеми на свързване на транзистора.

</div>

 

1.2. Изследвайте експериментално зависимостта $U(T)$ при двете стойности на тока от т. 1.1, представете данните таблично и оценете грешките на единичното измерване. Отбележете режима на работа и обхвата на мултицета, който използвате. Опишете какви мерки трябва да се вземат за коректно отчитане на температурата. [4 т.]

<table><tr><td colspan="3">I=9 μA</td></tr><tr><td>t, ° C</td><td>T, K</td><td>U, mV</td></tr><tr><td>80.6</td><td>353.75</td><td>399</td></tr><tr><td>78.1</td><td>351.25</td><td>409</td></tr><tr><td>76</td><td>349.15</td><td>414</td></tr><tr><td>72.5</td><td>345.65</td><td>423</td></tr><tr><td>71.1</td><td>344.25</td><td>425</td></tr><tr><td>68.5</td><td>341.65</td><td>431</td></tr><tr><td>66</td><td>339.15</td><td>438</td></tr><tr><td>64.2</td><td>337.35</td><td>443</td></tr><tr><td>61.5</td><td>334.65</td><td>449</td></tr><tr><td>59.1</td><td>332.25</td><td>454</td></tr><tr><td>56.7</td><td>329.85</td><td>461</td></tr><tr><td>53.9</td><td>327.05</td><td>467</td></tr><tr><td>51.6</td><td>324.75</td><td>472</td></tr><tr><td>49.1</td><td>322.25</td><td>478</td></tr><tr><td>47.3</td><td>320.45</td><td>483</td></tr><tr><td>45.3</td><td>318.45</td><td>487</td></tr><tr><td>43.1</td><td>316.25</td><td>492</td></tr><tr><td>42.1</td><td>315.25</td><td>494</td></tr><tr><td>40.5</td><td>313.65</td><td>498</td></tr></table>

<table><tr><td colspan="3">I=600 μA</td></tr><tr><td>t, ° C</td><td>T, K</td><td>U, mV</td></tr><tr><td>84.5</td><td>357.65</td><td>562</td></tr><tr><td>80.7</td><td>353.85</td><td>570</td></tr><tr><td>79.3</td><td>352.45</td><td>573</td></tr><tr><td>75.3</td><td>348.45</td><td>580</td></tr><tr><td>72.7</td><td>345.85</td><td>585</td></tr><tr><td>68.1</td><td>341.25</td><td>593</td></tr><tr><td>64.5</td><td>337.65</td><td>600</td></tr><tr><td>61.6</td><td>334.75</td><td>606</td></tr><tr><td>58.6</td><td>331.75</td><td>611</td></tr><tr><td>56.6</td><td>329.75</td><td>615</td></tr><tr><td>54.8</td><td>327.95</td><td>619</td></tr><tr><td>51.5</td><td>324.65</td><td>625</td></tr><tr><td>49.4</td><td>322.55</td><td>629</td></tr><tr><td>45.3</td><td>318.45</td><td>637</td></tr><tr><td>43.4</td><td>316.55</td><td>640</td></tr><tr><td>41.8</td><td>314.95</td><td>644</td></tr><tr><td>40</td><td>313.15</td><td>647</td></tr><tr><td>39.3</td><td>312.45</td><td>648</td></tr></table>

Минимум 10 измервания при дадена стойност на тока [2 т.] 

Абсолютни грешки на единичните измервания [0.5 т.]: $\Delta t = \pm 0.1 °C$;
$\Delta U = \pm 1 mV$. 

Най-подходящ обхват на мултицета [0.5 т.]: измерване на постоянно напрежение с обхват 2V. 

За коректно отчитане на температурата трябва: 

1) Сондата на термометъра и транзисторът да са максимално близо един до друг при отчитане на температурата и напрежението; [0.5 т.] 

2) Водата да се разбърква постоянно, за да се осигури еднаква температура в целия обем. [0.5 т.] 

1.3. Представете графично получените експериментални данни за $U(T)$. [2 т.] 

Подходящ избор на диапазон по двете оси. [0.5 т.]

 

2. **Определяне на ширината на забранената зона на силициев полупроводник.** 

2.1. Получете израз за температурната зависимост на пада на напрежение върху прехода на транзистора. В настоящата задача можете да пренебрегнете 1-цата в ур. 1. Задължително се обосновете защо. [3 т.] 

От експерименталните данни може да се направи оценка на големината на члена $e^{u/kT}$ спрямо 1. В най-лошия случай U=0.4 V; η=2; T=350 K, което води до стойност около 1000. Грешката при пренебрегване на 1-цата е около 0.1%, което е допустимо. [1.5 т.] 

Замествайки уравнения (2) и (3) в ур. (1) и изразявайки напрежението като функция на температурата се получава [1.5 т.]: 

$U = \left( \eta \frac{k}{e} \ln \frac{I}{A} + \frac{\alpha}{e} \right) T + \frac{E_{g0}}{e}$

2.2. Преценете с каква функционална зависимост могат да се опишат получените от вас експериментални данни за $U(T)$. Определете параметрите на тази зависимост. Оценете грешките в получените от вас параметри на тази зависимост. [4 т.]

Получената функционална зависимост за $U(T)$ е линейна, т.е. $U = AT + B$.
Нейните параметри са наклон $A$ и отрез $B$. Тяхното определяне става от
графиките, получени в т. 1.3. 

Наклонът на графиката се определя като $A = \frac{y_2 - y_1}{x_2 - x_1}$, където $y_2 - y_1$ и $x_2 - x_1$ са изменението на напрежението и температурата за дадена графика съответно. Отрезът $B$ се определя при $T=0 K$ от $B=U$ или при произволна друга стойност на температурата от $B=U-AT$. 

За $I=9 \mu A$ $A_1=-2.378$ mV/K с относителна грешка: 

$$ \frac{\Delta A_1}{A_1} = \frac{\Delta y_1}{y_1} + \frac{\Delta x_1}{x_1} = \frac{1}{107} + \frac{0.25}{45} = 0.015; \quad \frac{\Delta A_1}{A_1} = 1.5\% $$

Абсолютна грешка: $\Delta A_1 = \pm 0.03 \, \text{mV/K}$ [0.5 т.] 

$$ \left| A_1 = (-2.38 \pm 0.03) \, \text{mV/K} \right| [0.5 \, \text{т.}] $$

Свободният член се пресмята в дадена точка от графиката: 

$$ B_1 = U - A_1 T = 1244 \, \text{mV} = 1.244 \, \text{V} $$

Абсолютна грешка: $\Delta B_1 = \Delta U + \Delta A_1 * T + \Delta T * A_1 = 0.012 \, \text{V}$ 

Относителна грешка: $\frac{\Delta B_1}{B_1} \approx 1\% [0.5 \, \text{т.}]$ 

$$ B_1 = 1.24 \pm 0.01 \, \text{V} [0.5 \, \text{т.}] $$

За ток $I=600 \mu A$: $A_2=-1.889$ mV/K с относителна грешка: 

$$ \frac{\Delta A_2}{A_2} = \frac{\Delta y_2}{y_2} + \frac{\Delta x_2}{x_2} = \frac{1}{85} + \frac{0.25}{45} = 0.017; \quad \frac{\Delta A_2}{A_2} = 1.7\% $$

Абсолютна грешка: $\Delta A_2 = \pm 0.03 \, \text{mV/K}$ [0.5 т.] 

$$ \left| A_2 = (-1.89 \pm 0.03) \, \text{mV/K} \right| [0.5 \, \text{т.}] $$

Свободният член се пресмята в дадена точка от графиката: 

$ B_2 = U - A_2 T = 1238 \, \text{mV} = 1.238 \, \text{V} $

Абсолютна грешка: $\Delta B_2 = \Delta U + \Delta A_2 * T + \Delta T * A_2 = 0.012 \, \text{V}$ 

Относителна грешка: $\frac{\Delta B_2}{B_2} \approx 1\% [0.5 \, \text{т.}]$ 

$$ B_2 = 1.24 \pm 0.01 \, \text{V} [0.5 \, \text{т.}] $$

2.3. От определените параметри на зависимостта, получена в т. 2.2. при ток 9 $\mu A$, определете ширината на забранената зона при 0K. Оценете абсолютната и относителна грешки във вашия резултат. [2 т.] 

Свободният член в зависимостта $U(T)$ съдържа ширината на забранената зона, която може да се изрази като: $E_{g0} = B * e$. Т.к $B$ се измерва в $mV$, то произведението $B*e$ е в $meV$. Ширината на забранената зона се получава директно от свободния член: $E_{g0} = 1.24 \, eV$ [1 т.]

Абсолютна грешка $\Delta E_{g0} = 0.01 eV$ [0.5 т.]; относителна грешка $\Delta E_{g0} / E_{g0} \approx 1\%$ [0.5 т.]. 

3. Използвайки резултатите, получени в предните две точки, определете фактора на идеалност на PN прехода. Оценете абсолютната и относителна грешки на резултата. [3 т.] 

За определяне на фактора на идеалност се използват наклоните на получените две експериментални зависимости: 

$A_i = \eta \frac{k}{e} \ln \frac{I_i}{A} + \frac{\alpha}{e}, \text{ където } c \text{ е означава различната стойност на тока.}$

Ако се направи разликата между двете стойности се получава: 

$A_1 - A_2 = \eta \frac{k}{e} \ln \frac{I_1}{A} + \frac{\alpha}{e} - \left( \eta \frac{k}{e} \ln \frac{I_2}{A} + \frac{\alpha}{e} \right) = \eta \frac{k}{e} (\ln I_1 - \ln I_2),$

откъдето: 

$\eta = \frac{A_1 - A_2}{k \left( \ln I_1 - \ln I_2 \right)} = \frac{-0.49 \times 10^{-3}}{8.617 \times 10^{-5} \times (-4.2)} = 1.35 \text{ [2 т.]}$

Приемайки, че стойностите на токовете и константата $k$ се знаят с голяма точност и биха внесли пренебрежима грешка в резултата. 

За абсолютната грешка се получава: 

$$\Delta \eta = \frac{1}{k \left( \ln I_1 - \ln I_2 \right)} (\Delta A_1 + \Delta A_2) = 0.16 \cdot [0.5 \text{ т.}] $$

Относителна грешка: $\frac{\Delta \eta}{\eta} \approx 12 \%$. [0.5 т.]

При липса на размерности на величините, включително в таблици, графики и др. се отнемат по $\sim 0.25$ т.