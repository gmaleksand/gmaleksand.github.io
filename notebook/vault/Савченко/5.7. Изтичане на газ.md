♦ 5.7.1. Газ изтича адиабатно през малък отвор от затворен съд във вакуумно пространство. Постоянното налягане на газа в съда се поддържа чрез преместване на бутало. При това температурата на газа в съда също не се променя, а температурата му извън съда, поради адиабатното разширение, спада практически до 0 K. Оценете, като използвате закона за запазване на енергията, скоростта на газовата струя във вакуум. Температурата на газа в съда е $T$, моларната маса на газа е $\mu$, моларният топлинен капацитет на газа при постоянно налягане е $c_P$.

5.7.2*. Определете скоростта на адиабатно изтичане на смес от двуатомни газове с моларна маса $\mu_1$ и $\mu_2$. Броят на молекулите на първия газ е $k$ пъти по-голям от броя на молекулите на втория газ. Температурата на сместа е $T$.

5.7.3*. На експериментатор му е необходим сноп от ксенонови атоми, чиято скорост е 1 km/s. Атомната маса на ксенона е 131.
а. При каква температура на газа, адиабатно изтичащ във вакуум, може да се получи такъв сноп?
б. Каква скорост могат да придобият атомите на ксенона при изтичане във вакуум на смес от водород и малко количество ксенон, намиращи се при стайна температура?

5.7.4. Определете максималната скорост на изтичане на газ от дюзата на ракета, ако тягата на ракетата се създава в резултат на реакциите:
а) $2\text{H}_2 + \text{O}_2 = 2\text{H}_2\text{O} + 483 \text{ kJ/mol}$;
б) $2\text{Al} + (3/2)\text{O}_2 = \text{Al}_2\text{O}_3 + 1,65 \text{ MJ/mol}$;
в) $\text{Be} + (1/2)\text{O}_2 = \text{BeO} + 610 \text{ kJ/mol}$.

5.7.5. Температурата на горене на химическо гориво в ракетен двигател е $T = 3000 \text{ K}$, средната моларна маса на продуктите на горене е $\mu = 30 \text{ g/mol}$. Изтичането на продуктите на горене става адиабатно. Моларният топлинен капацитет на продуктите на горене е $c_P = 33,4 \text{ J/(mol}\cdot\text{K)}$. Налягането на газа на изхода от ракетата е много по-малко от налягането на газа в ракетата. Определете минималния масов разход на гориво, осигуряващ старта от Земята на ракета с маса $M = 1000 \text{ t}$.

5.7.6*. Газ изтича адиабатно от съд през тръба. Температурата на газа в съда е $T_1$, налягането е $P_1$. На изхода от тръбата налягането на газа е $P_2$. Определете скоростта на газа на изхода от тръбата. Моларната маса на газа е $\mu$, показателят на адиабатата е $\gamma$.

5.7.7*. От бутилка, съдържаща хелий при налягане 1 MPa, изтича струя, налягането на газа в която е 0,1 MPa. Температурата на газа в бутилката е 300 K. Определете температурата и скоростта на хелия в струята.

5.7.8*. Въздух, сгъстен в голяма бутилка при температура $0 ^\circ\text{C}$, изтича при атмосферно налягане през тръба със скорост 400 m/s. Намерете температурата на въздуха в струята. На колко е равно налягането на въздуха в бутилката?

5.7.9*. Газ при налягане $P$ и температура $T$ протича със скорост $v$ през гладка тръба със сечение $S$. Когато газът преминава през телена мрежа, преграждаща тръбата и оказваща пренебрежимо малко съпротивление на потока, той се нагрява. Придобиваната от газа мощност е $q$. Определете скоростта на газа след телената мрежа. На колко е равна силата на налягането на газа върху мрежата? Моларната маса на газа е $\mu$, показателят на адиабатата е $\gamma$.