7.3.1. Една от плочите на плосък кондензатор (катод) е източник на електрони. Електричното поле с интензитет $E$ между плочите променя знака си през равни кратки интервали от време $\tau$. За какво време електронът ще долети до противоположната плоча (анода)? Разстоянието между катода и анода е $l$.

♦ 7.3.2. На фигурата са изобразени електродите на триелектродна плоска лампа. Електроните излитат от катода 1 под действие на полето на плоската решетка 2, на която се поддържа постоянно напрежение $V$. Напрежението $\Delta V$ между решетките 2 и 3 променя знака си на противоположен през равни интервали от време $\tau$. Разстоянието между решетките 2 и 3 е $l$. Определете каква скорост ще притежават електроните след втората решетка, ако времето $\tau$: а) е много по-малко; б) е много по-голямо от времето за прелитане на електроните през междурешетъчното пространство.

7.3.3. В електронен генератор се използва триод, в който разстоянието между катода и анода е 1 mm. Оценете максималната честота на трептенията, която може да се получи с помощта на този генератор, ако напрежението между анода и катода е 200 V.

7.3.4. а. Изчислете чувствителността на електронно-лъчева тръба на осцилоскоп към напрежение, т.е. отклонението на петното върху екрана, предизвикано от напрежение 1 V върху управляващите пластини. Дължината на пластините е $l$, разстоянието между тях е $d \ll l$, разстоянието от края на пластините до екрана е $L \gg l$. Ускоряващото напрежение е $V$.
б. Определете чувствителността на електронно-лъчевата тръба, ако $V = 10 \text{ kV}$, $L = 30 \text{ cm}$, $l = 3 \text{ cm}$, $d = 5 \text{ mm}$.

7.3.5. В осцилоскоп на хоризонталната двойка пластини е подадено напрежение $V_1 = V_0 \sin \omega t$, а на вертикалната — $V_2 = V_0 \cos \omega t$. Чувствителността на осцилоскопа (в сантиметри на волт) е $5/V_0$. Какво изображение се появява на екрана на осцилоскопа?

7.3.6. Дължината на пластините на осцилоскопа е $l$, ускоряващото напрежение е $V$. При каква честота на електрическия сигнал чувствителността на осцилоскопа ще намалее?

7.3.7. При подаване на пластините на осцилоскопа на високочестотен сигнал с честота $\nu \gg 1/\tau$ ($\tau$ — времето за прелитане на електрона през пластините) на екрана на осцилоскопа се получава ивица с ширина $\delta$. Чувствителността на осцилоскопа в обичаен режим на работа е $S$. Определете амплитудата на сигнала.

♦ 7.3.8. Тънък сноп електрони, ускорен с напрежение $V$, преминава последователно през електричното поле на два малки кондензатора, разположени на разстояние $l$ един от друг. Кондензаторите са свързани паралелно и са присъединени към източник на променливо напрежение. При честота $f$ снопът след излизане от кондензаторите се движи в първоначалното направление. Определете възможните стойности на отношението на заряда на електрона към неговата маса.

♦ 7.3.9*. Тънък сноп електрони, ускорен с потенциална разлика $V$, влиза в плосък кондензатор успоредно на неговите пластини. Определете ъгловото разсейване на електроните, ако на пластините на кондензатора се подава напрежение $V_0 \sin \omega t$. Разстоянието между пластините на кондензатора $d$ е много по-малко от неговата дължина $l$.

♦ 7.3.10. Устройство за отделяне на електрони с определена скорост от електронен сноп се състои от плосък кондензатор с дължина $l$, покрит от двете страни с екрани с входен отвор $A$ и дълъг изходен канал $B$. На пластините на кондензатора се подава променливо напрежение с честота $\omega$ и амплитуда $V_0$. Разстоянието между пластините е $d$.
а. Каква е скоростта на електроните, отделяни от устройството от електронния сноп, влизащ успоредно на пластините?
б*. С колко отворът $A$ трябва да бъде по-тесен от канала $B$, за да може отделената група електрони да премине през канала?

7.3.11. На свободен електрон, започвайки от момента $t = 0$, действа електрично поле с интензитет $E = E_0 \sin(\omega t + \phi)$. Намерете максималната и средната скорост на електрона.

7.3.12*. Каква енергия (в електронволти) могат да придобият електроните в електричното поле на лазерен сноп? Амплитудата на интензитета на полето е $10^{11} \text{ V/m}$, честотата е $3 \cdot 10^{15} \text{ s}^{-1}$.

7.3.13*. Разредена плазма във високочестотно електрично поле с интензитет $E = E_0 \sin \omega t$ придобива положителен потенциал. Определете този потенциал, ако масата на йоните $M \gg m_e$.

7.3.14*. Еластично свързан в молекула електрон има резонансна честота на трептене $\omega_0$. Коефициентът на затихване на трептенията е $\gamma$. Намерете установената амплитуда на принудените трептения на електрона в електрично поле с интензитет $E = E_0 \sin \omega t$.

7.3.15*. Определете диелектричната проницаемост на среда, състояща се от електрони, еластично свързани в молекули, в електрично поле с интензитет $E = E_0 \sin \omega t$. Резонансната честота е $\omega_0$, коефициентът на затихване е $\gamma \ll \omega_0$, броят на електроните в единица обем на средата е $n_e$.