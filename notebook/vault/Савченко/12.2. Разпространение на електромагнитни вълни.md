♦ 12.2.1. Съгласно принципа на Хюйгенс — Френел всеки участък от фронта на вълната е източник на вторична сферична вълна. Обвивката на тези вълни дава нов фронт на вълната. Покажете, използвайки този принцип, че: а) плосък фронт на електромагнитна вълна се премества със скоростта на светлината $c$ в направление, перпендикулярно на равнината на фронта; б) радиусът на сферичен фронт за време $\tau$ нараства с $\tau c$.
12.2.2. Как се изменят дължината и скоростта на вълната при преминаването ѝ в среда с показател на пречупване $n$? Променя ли се честотата на вълната?
♦ 12.2.3. С помощта на принципа на Хюйгенс — Френел докажете, че при падане на плоска вълна върху границата на две среди: а) ъгълът на падане е равен на ъгъла на отражение ($\alpha_1 = \alpha_3$); б) отношението на синуса на ъгъла на падане към синуса на ъгъла на пречупване е равно на отношението на скоростта на вълната в първата среда към скоростта на вълната във втората среда ($\sin \alpha_1 / \sin \alpha_2 = v_1 / v_2$).

♦ 12.2.4. Намерете ъглите, определящи направленията на минимумите на излъчване, ако плоска вълна пада перпендикулярно върху процеп с ширина $b$. Дължината на вълната $\lambda < b$.
12.2.5. Ширината на щрихите на дифракционна решетка е много по-малка от дължината на вълната. Колко пъти ще се увеличи интензитетът на излъчването в направлението на максимума, ако броят на щрихите на дифракционната решетка се увеличи $k$ пъти?
12.2.6. Върху стъклена дифракционна решетка, имаща 200 линии на 1 mm и покрита с тънък слой злато, пада много тесен сноп $K_\alpha$-излъчване на мед ($\lambda = 1,541 \cdot 10^{-10}$ m) под ъгъл $20^\circ$ спрямо повърхността ѝ. Определете разликата в ъглите на отражение между сноповете от първи и нулев порядък.

♦ 12.2.7. Върху отвор с радиус $r$ пада перпендикулярно на равнината му плоска синусоидална вълна. Дължината на вълната $\lambda \ll r$. Интензитетът на вълната по оста на отвора се мени периодично. На какво разстояние от центъра му се намира последният максимум? Определете разстоянието между максимумите на интензитета на разстояние $z_0$ от центъра на отвора, ако $r^2/\lambda \gg z_0 \gg r$.
♦ 12.2.8. Ако кръгъл отвор (например ирисова диафрагма) се увеличава така, че радиусът му, който е бил равен на радиуса на една зона на Френел, достигне радиуса на две зони, то в точка $A$ интензитетът на излъчването значително ще намалее, падайки до нула, въпреки че потокът на излъчване през отвора нараства почти два пъти. По какъв начин се съгласуват тези два факта?

12.2.9*. Върху екран, имащ кръгъл отвор, пада успореден сноп светлина. Радиусът на отвора съвпада с радиуса на централната зона на Френел за точка $A$ (виж чертежа към предната задача). Използвайки графичния метод, определете колко пъти интензитетът на светлината от централната зона е по-голям от интензитета на светлината, която би попаднала в същата точка, ако нямаше екран.
♦ 12.2.10. Изобразете на графика зависимостта на интензитета на светлината в точка $A$ от радиуса на отвора, препречващ успореден поток излъчване с дължина на вълната $\lambda$. Разстоянието от точка $A$ до центъра на отвора е $b$. Интензитетът на излъчването в потока е $I$.
♦ 12.2.11*. а. На фигурата е изобразена плоска стъклена пластинка с почернени пръстеновидни участъци. С тази пластинка е препречен успореден сноп монохроматична светлина с дължина на вълната $\lambda$. Оказало се, че почернените пръстени на пластинката съвпадат с четните зони на Френел за осовата точка $A$. Как се е променил интензитетът на светлината в тази точка?
б. Успореден сноп монохроматична светлина е препречен с пластинка, в която почернените пръстеновидни участъци са заменени със слоеве диелектрик, изменящ фазата на преминаващата вълна с $\pi$. Как се е променил интензитетът на светлината в точка $A$ в този случай?

♦ 12.2.12*. Изчислете амплитудата $a$ на елементарната вторична вълна на Хюйгенс — Френел. (Амплитудата $a$ е пропорционална на амплитудата $A$ на първичната вълна, достигнала от елемента $\Delta S$, на площта на този елемент и е обратно пропорционална на $r$, т.е. $a = cA\Delta S/r$. За определяне на $c$ сравнете амплитудата на плоска вълна в някоя точка и амплитудата, изчислена по метода на Френел, в същата точка, когато за спомагателна повърхност е взет фронтът на плоската вълна.)
♦ 12.2.13. а. Оценете размера на светлинното петно върху Луната от лазерен лъч. Лазерът се намира на Земята, радиусът на лъча му е 10 cm, дължината на вълната е $10^{-5}$ cm. (Границата на петното се оценява от условието, че в областта на петното лъчите, идващи от отделни участъци на вълната, не се погасяват взаимно.)
б. Оценете размерите на антената на радар, излъчващ трисантиметрови електромагнитни вълни вътре в ъгъл 0,01 rad.

12.2.14. Оценете минималния размер на предмет върху повърхността на Земята, който може да се фотографира от спътник, летящ на височина 200 km, а също и минималния размер на предмети върху Луната и Марс, които могат да се фотографират от околоземна орбита. Разделителната способност на фотолентата не ограничава яснотата на изображението.
12.2.15. а. Нажежената жичка на електрическа крушка има червеникав оттенък, ако се гледа през матовата повърхност на плафона. Обяснете това явление.
б. Защо червената светлина се разсейва по-малко от мъглата?
в. Защо дневното небе е синьо?