♦ 9.2.1. Електрическото поле с интензитет $\mathbf{E}^{**)}$ на заряди, движещи се със скорост $\mathbf{v}$, създава магнитно поле, чиято индукция е $\mathbf{B} = K[\mathbf{v} \times \mathbf{E}]$. Коефициентът $K$ е равен на $\mu_0 \varepsilon_0$ в SI и $1/c$ в СГС, където $c$ е скоростта на светлината. Докажете, че магнитното взаимодействие на два движещи се заряда е по-слабо от тяхното електрическо взаимодействие.

9.2.2. Използвайки формулата от предходната задача, намерете разпределението на индукцията на магнитното поле около безкрайна заредена нишка с линейна плътност на заряда $\rho$, ако нишката се движи в надлъжно направление със скорост $v$.

\*) Ако в задачата не е указана стойността на магнитната проницаемост на средата, приемете я за единица.
\*\*) Ако не е изрично уговорено в задачата, считайте $v \ll c$.

9.2.3. Намерете разпределението на индукцията на магнитното поле около безкраен прав проводник, по който тече ток $I$.

9.2.4. На единица дължина от прав дълъг проводник с ток, от страна на втори проводник със същия ток, действа сила $2,5 \cdot 10^{-7}$ N. Разстоянието между проводниците е 1 m, токът в проводниците е 1 A. На колко е равна магнитната проницаемост на тази среда?

9.2.5. По всеки от четири дълги прави паралелни проводника, преминаващи през върховете на квадрат (страна на квадрата 30 cm) перпендикулярно на неговата равнина, тече ток 10 A, като по три от проводниците токът тече в една посока, а по четвъртия — в противоположна. Определете индукцията на магнитното поле в центъра на квадрата.

9.2.6. Дълги прави проводници с ток се пресичат под прав ъгъл. Определете индукцията на магнитното поле в точка с координати $x$ и $y$, ако за координатни оси служат самите проводници, а токът в тях е $I$.

9.2.7. Дълги прави проводници с ток се пресичат под ъгъл $\alpha$. Намерете индукцията на магнитното поле върху права, преминаваща през точката на пресичане на проводниците перпендикулярно и на двата. Токът в проводниците е $I$.

♦ 9.2.8. а. Използвайки формулата, дадена в задача 9.2.1, определете индукцията на магнитното поле, създавано от заряд $q$, движещ се със скорост $v$, на разстояние $r$ от този заряд. Радиус-векторът $\mathbf{r}$ образува със скоростта $v$ ъгъл $\alpha$.
б. Определете индукцията на магнитното поле на прав проводник с дължина $l$, по който тече ток $I$, на разстояние $r$ от проводника, ако $l \ll r$. Радиус-векторът $\mathbf{r}$ образува с проводника ъгъл $\alpha$.

9.2.9. Докажете, че на големи разстояния от два последователно съединени участъка на проводник $l_1$ и $l_2$, по които тече ток, магнитното поле е близко до магнитното поле на участък от проводник $\mathbf{l} = \mathbf{l}_1 + \mathbf{l}_2$, по който тече същият ток.

9.2.10. По пръстен с радиус $R$ тече ток $I$. Определете индукцията на магнитното поле в центъра на пръстена и на неговата ос на разстояние $h$ от центъра.

9.2.11. Колко пъти ще намалее индукцията на магнитното поле в центъра на пръстен с ток, ако той се огъне под ъгъл $\alpha$? Токът в пръстена не се променя.

9.2.12. Проводник, лежащ в една равнина, се състои от два дълги прави паралелни участъка, свързани с полуокръжност. По проводника тече ток $I$. Определете индукцията на магнитното поле в центъра на полуокръжността.

♦ 9.2.13. Дълъг прав проводник с ток $I$ има участък във формата на полуокръжност с радиус $R$. Определете индукцията на магнитното поле в центъра на полуокръжността.

205

♦ 9.2.14*. Прав проводник има навивка с радиус $R$. По проводника тече ток $I$. Определете индукцията на магнитното поле в центъра на навивката и на нейната ос на разстояние $h$ от нейния център.

9.2.15. а. Метален пръстен се е разкъсал, когато токът в него е бил $I_0$. Направили са точно същия пръстен, но от материал, чиято граница на якост е десет пъти по-голяма. Какъв ток ще разкъса новия пръстен?
б*. Какъв ток ще разкъса новия пръстен, направен от този по-здрав материал, ако всички размери на новия пръстен са два пъти по-големи от размерите на стария?

9.2.16. Определете индукцията на магнитното поле на оста на контур, чийто магнитен момент е $M$, на големи разстояния $h$ в случаите, когато контурът представлява окръжност, квадрат, правилен триъгълник.

♦ 9.2.17*. Определете индукцията на магнитното поле на правоъгълна рамка $a \times a$ с ток $I$ в точка $A$, намираща се на разстояние $r$, много по-голямо от линейните размери на рамката. Радиус-векторът $\mathbf{r}$ образува с равнината на рамката ъгъл $\alpha$.

9.2.18*. Магнитното поле на плосък контур с ток на големи разстояния от него се определя от магнитния момент на контура и не зависи от неговата форма. Докажете това.

♦ 9.2.19*. а. Вътре в голям квадратен контур с ток са равномерно разпределени много квадратни микроконтури с ток. Магнитният момент на всеки микроконтур е $M_0$. Докажете, че на разстояние, много по-голямо от разстоянието между микроконтурите, индукцията на тяхното магнитно поле съвпада с индукцията на магнитното поле на големия контур, чийто магнитен момент е $nM_0$, където $n$ е броят на микроконтурите вътре в големия контур.
б. Тънка квадратна пластина с размери $a \times a \times h$ ($h \ll a$) е намагнитена в посока, перпендикулярна на нейната равнина. Индукцията на магнитното поле в центъра на пластината е $B$. Определете магнитния момент на единица обем от веществото на пластината.

9.2.20. От намагнитено желязо е изрязан плосък тънък диск с радиус $R$ и дебелина $h$. Равнината на диска е перпендикулярна на посоката на намагнитване. Магнитният момент на единица обем желязо е $M$. Определете индукцията на магнитното поле на оста на диска на разстояние $l$ от неговия център.

9.2.21. Оценете индукцията на магнитното поле в центъра на плосък железен пръстен с дебелина 1 cm, вътрешен радиус 10 cm и външен радиус 20 cm. Всички железни атоми са ориентирани по оста на пръстена, магнитният момент на железния атом е равен на $2\mu_e = 1,85 \cdot 10^{-23}$ J/T.

9.2.22. Индукцията на магнитното поле в центъра на тънък стоманен диск с радиус $R$, намагнитен по своята ос, е $B$. Този диск се поставя в еднородно магнитно поле с индукция $B_0$, което не променя магнитния момент на диска.

Как трябва да се ориентира дискът в това магнитно поле, така че моментът на силите, действащ върху него, да бъде максимален? На колко е равен този момент?

9.2.23. Силата на взаимодействие на две тънки намагнитени квадратни пластини, разположени на разстояние $H$ една над друга, е $F$. Размерите на пластините са $a \times a \times h$. Оценете магнитния момент на единица обем от пластината, ако дебелината ѝ $h \ll H$, а $H \ll a$.