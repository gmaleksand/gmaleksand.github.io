3.7.1. Средата на прът със сечение S и плътност $\rho$ се е изместила след преминаването на къса вълна на надлъжно сгъстяване на разстояние $b$ надясно. Скоростта на вълната е $c$. Определете импулса на тази вълна.

♦ 3.7.2. а. В еластична среда с плътност $\rho$ се движи с равнинна вълна на сгъстяване със скорост $c$, чиято амплитуда е $\Delta \rho$. На какво е равна плътността на потока импулс в областта на сгъстяване?

б. Дължината на слоя на средата в посоката на разпространение на вълната е $L$, а на самата вълна е $l$. С каква скорост се движи центърът на масата на този слой? Колко ще се измести той, след като вълната премине през целия слой?

♦ 3.7.3. В тръба с газ се движи вълна със скорост $c$. Неподвижен датчик при преминаването на вълната показва налягане, равно на $P(t)$. Намерете зависимостта на налягането в тръбата от разстоянието до датчика в момента от време $t_0$.

3.7.4. Скоростта на частиците на пръта във вълна на сгъстяване, бягаща по него надясно със скорост $c$, в началния момент се определя от зависимостта $u = u(x)$, където $x$ е разстоянието от левия край на пръта до частицата. Намерете зависимостта от времето на плътността на потока импулс през сечението на пръта на разстояние $x_0$ от левия му край.

3.7.5. Вода, течаща по водопроводна тръба със скорост $2 \text{ м/с}$, бързо се препречва с твърда преграда. Определете силата, действаща на преградата при спирането на водата, ако скоростта на звука във вода е $1,4 \text{ км/с}$. Сечението на тръбата е $5 \text{ см}^2$.

3.7.6. На края на покоящ се полубезкраен прът в продължение на време $\tau$ действа надлъжна сила $F$. Намерете скоростта на частиците на пръта и неговата деформация в областта на възникналата вълна, ако сечението на пръта е $S$, модулът на Юнг на неговия материал е $E$, а плътността е $\rho$. Каква е плътността на пръта в областта на вълната? Намерете импулса и енергията на изместващите се частици на пръта след време $0,5 \tau$ и $1,5 \tau$ от началото на действието на силата.

3.7.7. На торец на цилиндричен стоманен снаряд със сечение $102 \text{ см}^2$ и дължина $0,5 \text{ м}$ в продължение на $5 \cdot 10^{-5} \text{ с}$ е действала сила, равна на $10^7 \text{ Н}$. Определете работата на тази сила и отношението на кинетичната енергия на снаряда към тази работа, след като колебанията в снаряда изчезнат.

3.7.8. Струна, състояща се от две части с линейни плътности $\rho_1$ и $\rho_2$, е опъната от надлъжни сили $F_k$. В точката на съединяване на частите струната започват да я дърпат с напречна сила $F_{\perp}$. Как се променя с времето формата на струната?

♦ 3.7.9. На опъната със сила $F$ струна, чиято линейна плътност е $\rho$, са поставени три гладки пръстенчета. Пръстенчетата се движат по струната със скорост $v$, деформирайки я. Със същата скорост, без да променя формата си, се движи по струната и областта на огъване, създавана от пръстенчетата. Какви сили действат на струната от страна на пръстенчетата? Какво се случва при приближаване на $v$ към $\sqrt{F/\rho}$?

3.7.10. Скоростта на вълната на „огъване“ на гумата е $160-200 \text{ км/ч}$. Какво ще се случи при приближаване на скоростта на автомобила до тази величина?

3.7.11. В своята лекция „За корабните вълни“ лорд Келвин разказва: „. . . Едно откритие всъщност е направено от кон, ежедневно теглещ лодка по канала между Глазгоу и Ардросан. Един ден конят се уплашил и понесъл, а конярят, бидейки наблюдателен човек, забелязал, че когато конят достигнал определена скорост, тегленето на лодката станало явно по-леко и зад нея не оставал вълнов след.“ Обяснете това явление.

♦ 3.7.12. Съгласно принципа на Хайгенс всеки участък от фронта на вълната е източник на вторични сферични вълни. Обвивката на вторичните вълни дава нов фронт на вълната. Изхождайки от принципа на Хайгенс, покажете, че в еднородна среда плоският фронт на звуковата вълна се премества със скоростта на звука. Как се разпространява цилиндричен фронт? сферичен?

♦ 3.7.13. Област на повишено налягане на границата на средите се разпространява надясно със скорост $v$, по-голяма от скоростта на звука $c$ в средата. Какъв е фронтът на вълната в средата? Каква е посоката на нейното разпространение?

♦ 3.7.14. На плоска граница на раздела на две среди със скорост на звука $c_1$ под ъгъл $\alpha$ към нормалата пада плоска вълна. Намерете посоката на разпространение на отразената и пречупената вълна, ако скоростта на разпространение на вълната във втората среда е равна на $c_2$.

3.7.15. Когато самолет лети с дозвукова скорост, на земята се чува шумът на неговите двигатели. Ако пък прелита самолет със свръхзвукова скорост, то първо се чува силен трясък, а след това вече шумът на двигателите. С какво е свързано това?

3.7.16. При достатъчно полегато падане на плоска звукова вълна на границата на раздела на две среди от средата, в която скоростта на звука е по-голяма, във втората среда не се образува пречупена вълна. Това явление се нарича пълно вътрешно отражение. Намерете ъгъла на пълното вътрешно отражение, ако скоростта на звука в тези среди е равна на $c_1$ и $c_2$ ($c_1 < c_2$).

3.7.17. Над повърхността на водата се движи поток въздух. Как това ще повлияе на посоката на разпространение на отразените и пречупените звукови вълни?

♦ 3.7.18. а. Скоростта на вълната на „плитка вода“ намалява с намаляването на дълбочината. Прав фронт на такава вълна при приближаване към брега, полегато спускащ се във водата, се изкривява в близост до него, повтаряйки неговите очертания. Защо?

б. Изобразете качествено, как се променя правият фронт на вълна, срещнала на своя път
кръгло и полегато плитчиние.

♦ 3.7.19. При земетресения в океана възникват продължителни смущения на повърхността на водата – вълни цунами. Особено далеч те се разпространяват по протежение на подводни планински хребети, почти без
да губят своята разрушителна способност. Обяснете това.

3.7.20*. Защо звуков сигнал, разпространяващ се по вятъра, се чува
значително по-добре, отколкото срещу вятъра? Скоростта на вятъра забележимо намалява
при приближаване към повърхността на земята.

3.7.21. Честотата на собствените трептения на камертон е равна на $\nu_0$. Каква честота на
звука ще чуем, ако започнем да приближаваме звучащия камертон към ухото със скорост $v$?

♦ 3.7.22. Вълни набегват към брега с честота $\nu_0$. С каква честота те удрят в катер, движещ се със скорост $v$ от брега? към брега? Скоростта на вълните на водата е $c$. Разгледайте движението на катера под ъгъл $\alpha$ към посоката на разпространение на вълните.