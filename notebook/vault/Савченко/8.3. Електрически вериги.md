♦ 8.3.1. Скалата на волтметър има 150 деления. Волтметърът има четири клеми, разчетени за измерване на напрежение до 3, 15 и 150 V. Стрелката на уреда се отклонява на 50 деления при преминаване през него на ток 1 mA. Какво е вътрешното съпротивление на уреда при включването му на различните обхвати?
8.3.2. Какъв шунт трябва да се присъедини към галванометър, имащ скала със 100 деления с цена на делението 1 µA и вътрешно съпротивление 180 Ω, за да може с него да се измерва ток до 1 mA?
8.3.3. Волтметър със скала до 100 V има вътрешно съпротивление 10 kΩ. Каква най-голяма потенциална разлика може да се измери с този уред, ако към него се присъедини допълнително съпротивление 90 kΩ?
♦ 8.3.4. Как ще реагират уредите на преместването на плъзгача на реостатите по посока на стрелките в схеми а–в и на затварянето на ключовете в схеми г–е? Вътрешното съпротивление на генератора е много малко*).

8.3.5. а. Трябва да се определи падът на напрежение върху съпротивлението R. За тази цел към краищата на съпротивлението се включва волтметър. Каква относителна грешка ще бъде допусната при измерванията, ако показанието на волтметъра се приеме за това, което е имало преди неговото включване? Силата на тока във веригата се поддържа постоянна. Съпротивлението на волтметъра е r.
б. За измерване на тока във верига със съпротивление R е включен амперметър. Каква относителна грешка ще бъде допусната, ако се счита, че включването на амперметъра не е променило тока? Напрежението в краищата на веригата се поддържа постоянно. Съпротивлението на амперметъра е r.
♦ 8.3.6. Волтметър е включен паралелно на съпротивление 4 kΩ и показва 36 V. Напрежението на клемите на източника на ток се поддържа постоянно и равно на 100 V. Намерете отношението на тока, преминаващ през волтметъра, към тока, преминаващ през съпротивлението 6 kΩ. Какво ще покаже този волтметър, ако съпротивленията се заменят съответно с 4 и 6 Ω?
8.3.7. За нормалната работа на уред е необходимо напрежение 20 V, а напрежението в мрежата е 120 V. Експериментаторът е включил към веригата делител на напрежение със съпротивления на рамената 5 и 1 kΩ и преди включването на уреда е проверил с високоемен волтметър, че върху второто съпротивление напрежението действително е 20 V. Обаче включеният уред не заработил. Експериментаторът се досетил в какво е проблемът и постигнал нормална работа на уреда, като го включил към делител на напрежение със съпротивления на рамената 250 и 100 Ω. Намерете съпротивлението на уреда, ако и в този случай той е включен към второто съпротивление на делителя.
8.3.8. Превключвайки волтметър за измерване на двойно по-голям обхват на напрежение (от 100 на 200 V), очаквали отклонение на стрелката на двойно по-малък брой деления. Това обаче не се случило, въпреки че в останалата част на веригата нищо не било променено. По-голямо или по-малко напрежение ще покаже волтметърът след превключването?
♦ 8.3.9. На колко е равна потенциалната разлика между клемите в схемата на фигурата? Какво ще покаже амперметърът, ако се включи към клемите*)?
♦ 8.3.10. В моста на Уитстън съпротивленията се подбират по такъв начин, че чувствителният галванометър, включен към точките A и B, показва нула. Считайки съпротивленията R1, R2, r за известни, определете съпротивлението rx. Ако се разменят местата на батерията и галванометъра, отново ще се получи мостова схема. Запазва ли се балансът в новата схема?

♦ 8.3.11. Едни и същи уреди при присъединяването им по три различни схеми дават следните показания: V1, I1; V2, I2; V3, I3. Намерете съпротивлението на волтметъра, резистора и амперметъра. Напрежението, подавано към тези схеми, не е задължително еднакво.
*) С кръгче със стрелка в схемите е означен генератор. Стрелката показва посоката на тока на генератора.
*) Съпротивленията на фигурите тук и по-нататък са дадени в омове без посочване на единиците в схемите.
Ако характеристиките на измервателните уреди не са споменати, считайте съпротивлението на амперметъра за много по-малко от съпротивленията в схемата, а съпротивлението на волтметъра — за много по-голямо.

♦ 8.3.12*. Участък от схема се състои от неизвестни съпротивления. Как, разполагайки с амперметри, волтметър, батерия и съединителни проводници, може да се измери съпротивлението R, без да се прекъсва нито един контакт в схемата?
♦ 8.3.13. На колко е равно съпротивлението между клемите в схемата, изобразена на фигурата?

♦ 8.3.14. а. Какво трябва да бъде съпротивлението r, за да бъде входното съпротивление между клемите също равно на r?
♦ б*. Какво съпротивление r трябва да се присъедини към клемите C и D, за да не зависи съпротивлението на цялата верига между клемите A и B от броя на елементарните клетки?
в. Пълният ток във веригата е I. Определете токовете в n-тата клетка, ако веригата от съпротивления е безкрайна. На колко е равно съпротивлението на такава верига?

♦ 8.3.15*. Атенюаторът представлява делител на напрежение, чиято схема е представена на фигурата. Какви трябва да бъдат съпротивленията R1 и R2, така че на всяко следващо съпротивление R1 напрежението да бъде десет пъти по-малко, отколкото на предходното?

♦ 8.3.16. В съпротивлението R на единица преминал заряд се разсейва енергия IR независимо от посоката на тока I. Генераторът на единица преминал през него заряд предава във веригата енергия (ЕДН) E, ако посоката на тока съвпада с посоката на интензитета на страничните сили (страничната сила, отнесена към единица заряд), и отнема енергия E, ако посоките им са противоположни. При преминаване на ток през генератора върху неговото вътрешно съпротивление също се извършва разсейване на енергия. Използвайки енергийни съображения, определете потенциалната разлика в участъците от веригите, дадени на фигурата.
8.3.17. Батерия, затворена върху съпротивление 10 Ω, дава ток 3 A; затворена върху съпротивление 20 Ω, тя дава ток 1,6 A. Намерете ЕДН и вътрешното съпротивление на батерията.
♦ 8.3.18. Към кутия с две клеми са включени амперметър, съпротивление 1 Ω и източник на постоянно напрежение 5 V. Амперметърът е показал ток 1 A. Когато е включен друг източник на напрежение 20 V, амперметърът е показал ток 2 A. Какво се намира вътре в кутията?

8.3.19. Идеален генератор на напрежение се нарича такъв генератор, напрежението на който при всякакъв товар е еднакво. Идеален генератор на ток се нарича генератор, създаващ еднакъв ток при всякакъв товар. Какъв смисъл има твърдението: „Идеалният генератор на ток има безкрайно съпротивление, а идеалният генератор на напрежение — нулево“? Реалният генератор на напрежение губи енергия върху вътрешното си съпротивление; той е еквивалентен на идеален генератор на напрежение с последователно присъединено съпротивление. Реалният генератор на ток има крайно съпротивление на утечка; той е еквивалентен на идеален генератор на ток с паралелно присъединено съпротивление (шунт). Изобразете схемата на генератор на ток с вътрешен шунт, еквивалентен на генератор с напрежение 120 V и вътрешно съпротивление 20 Ω*).
8.3.20. Генератор с един товар дава ток 4 A при напрежение 120 V, а с друг товар — ток 2 A при напрежение 160 V. Намерете параметрите на еквивалентните схеми на генератора на ток и генератора на напрежение.
8.3.21. През акумулатор към края на неговото зареждане тече ток 4 A. При това напрежението на клемите му е 12,6 V. При разреждане на същия акумулатор с ток 6 A напрежението съставлява 11,1 V. Намерете тока на късо съединение.
8.3.22. При изследване на зависимостта на тока на фотоелемент от неговата осветеност се използва микроамперметър, чиято скала не е достатъчна за измерванията. За да се увеличат двойно границите на измерване на токовете, към микроамперметъра се присъединява съответен шунт. След това при същата осветеност на фотоелемента се е променило не само отклонението на стрелката на уреда, но и самата сила на тока. Обяснете защо и потвърдете обяснението си с изчисление. Фотоелементът при постоянна осветеност може да се счита за генератор на напрежение или генератор на ток с фиксирани параметри.
*) Напрежение на генератора се нарича потенциалната разлика на отворения изход на генератора.

♦ 8.3.23. Съпротивленията R1, R2, R3 в схемата, изобразена на фигурата, и токът I3, протичащ през съпротивлението R3, са известни. Определете токовете през съпротивленията R1 и R2 и напрежението на батерията.
♦ 8.3.24. В схемата, изобразена на фигурата, са посочени съпротивленията и токът през едно от съпротивленията. Определете токовете през всички съпротивления и напрежението на генератора.

♦ 8.3.25. Използвайки симетрията на схемите, решете следните задачи.
а. Ръбовете на жичен куб имат еднакво съпротивление r. Токът в един ръб е i. Определете потенциалната разлика между възлите A и B, съпротивлението между тези възли и пълния ток от A към B.
б. Определете токовете във всяка страна на клетката, пълния ток от възел A към възел B и пълното съпротивление между тези възли. Страната на всяка клетка има съпротивление r, и токът, протичащ по една от страните, е равен на i.
в. Всяка страна на квадрата има съпротивление r. Определете съпротивлението между възлите A и B. На колко е равно съпротивлението между възлите C и D?
♦ 8.3.26. При решаване на задачи с няколко източника на ЕДН може първо да се изчислят токовете, създавани от всеки източник на ЕДН, а след това да се намери пълният ток като сума от тези токове. Този начин е напълно законен, ако при изчисленията се взема предвид вътрешното съпротивление на източниците, и се нарича метод на суперпозицията. Определете, използвайки този метод, тока между възлите A и B.

♦ 8.3.27*. а. Ако в безкрайна схема, състояща се от квадратни клетки, през един възел A се подава ток i, а през съседен възел B се отвежда ток i, то какъв ток тече по съпротивлението, съединяващо възлите A и B? Какво е еквивалентното съпротивление на веригата между тези възли, ако съпротивлението на страната на клетката е r?
♦ б. Какво е еквивалентното съпротивление между съседни възли на безкрайна кубична решетка, ако съпротивлението на ръба на куба е r?
♦ в. Определете съпротивлението между възлите A и B на двуизмерна безкрайна мрежа с клетки във формата на правилни шестоъгълници и възли C и A, разположени през един съседен възел. Страната на всяка клетка има съпротивление r.
8.3.28. Две батерии с ЕДН E1 = 20 V, E2 = 30 V и вътрешни съпротивления съответно r1 = 4 Ω, r2 = 60 Ω са съединени паралелно. Какви са параметрите E и r на генератора, с който могат да бъдат заменени батериите без промяна на тока в товара?

8.3.29. Две батерии с еднакво вътрешно съпротивление са съединени така, че ЕДН на образувалия се източник на напрежение е равно на E. ЕДН на едната батерия е (3/2)E. Начертайте всички възможни схеми на свързване. За всяка от схемите определете ЕДН на втората батерия.
8.3.30. Три еднакви батерии, съединени паралелно, са включени към външно съпротивление. Как ще се промени токът през това съпротивление, ако се превключи полярността на една от батериите?
♦ 8.3.31. Какво ще покаже волтметърът, ако генераторите са еднакви? Какъв ток тече във веригата, ако напрежението на всеки генератор е 1,5 V, а вътрешното съпротивление е 2 Ω?
♦ 8.3.32. Намерете показанията на волтметъра, ако вътрешното съпротивление на едната батерия е 3 Ω, а на другата — 1 Ω. ЕДН на всяка батерия е 1,5 V.
♦ 8.3.33. Електрическа печка има три секции с еднакво съпротивление. При паралелното им свързване водата в чайника завира след 6 min. След колко време ще заври вода със същата маса и същата начална температура при свързване на секциите, както е показано на фигурата?

8.3.34. Има се проводник със съпротивление R, през който може без риск от прегаряне да се пропуска ток, ненадвишаващ I. Каква най-голяма мощност може да има електрически нагревател, изработен от този проводник, при включване в мрежа с напрежение V ≫ IR? Проводникът може да се реже на парчета и да се свързва последователно и паралелно.
8.3.35. Две електрически печки, свързани във верига паралелно, консумират мощност N. Каква мощност ще консумират тези печки, включени последователно, ако едната от тях консумира мощност N0?
8.3.36. В стара акумулаторна батерия, състояща се от n последователно свързани акумулатора с вътрешно съпротивление r, вътрешното съпротивление на един от акумулаторите рязко е нараснало до 10r. Считайки ЕДН на всички акумулатори за еднакво, определете при какво съпротивление на товара мощността, отделяна върху него, няма да се промени при късо съединение на повредения акумулатор.

8.3.37. Акумулатор е включен веднъж към външна верига със съпротивление R1, и втори път — с R2. При това количеството топлина, отделящо се във външната верига за единица време, е еднакво. Определете вътрешното съпротивление на акумулатора.
8.3.38. Сравнете напрежението на клемите, а също и мощността, отделяна във външната верига от батерия от 50 елемента, свързани последователно и имащи всеки съпротивление 0,2 Ω и ЕДН 2 V, ако съпротивлението на външната верига е 0,2 Ω, и от електрофорна машина, създаваща на сферичните кондуктори потенциална разлика 100 kV и притежаваща вътрешно съпротивление 10⁸ Ω, ако съпротивлението на външната верига е 10⁵ Ω. Как ще се променят токът и мощността във външната верига, ако съпротивлението ѝ се удвои?
8.3.39. От източник на напрежение 10 kV трябва да се предаде на разстояние 5 km мощност 500 kW; допустимата загуба на напрежение в проводниците е 1%. Какво е минималното сечение на медния проводник? Колко пъти трябва да се повиши напрежението на източника, за да се намалят загубите на мощност 100 пъти в същата линия при предаване на същата мощност?
8.3.40. Как зависи мощността на генератора, отделяна върху вътрешното съпротивление, от тока I? Напрежението на генератора е E, вътрешното съпротивление е r. На какво съпротивление съответства максималната мощност?
8.3.41. Каква най-голяма мощност може да се получи от генератор с напрежение 100 V и вътрешно съпротивление 20 Ω? Каква мощност може да се получи от същия генератор при КПД 80%? Ако максималният допустим ток през генератора съставлява 0,1 от тока на късо съединение, то каква най-голяма мощност може да се получи от генератора, без опасност от неговата повреда?
♦ 8.3.42*. В термостат трябва да се подава топлина с постоянна скорост. По време на опита в него се променя температурата, което предизвиква промяна на съпротивлението на нагревателната спирала. Необходимо е отделяната върху съпротивлението на спиралата r мощност почти да не се променя при малки изменения на r. Постройте графика на зависимостта на мощността от r и определете, използвайки тази графика, при какво съотношение между R и r се постига желаната нечувствителност на мощността към изменението на r.
8.3.43. Зареждането на акумулатор с ЕДН E се осъществява от зарядна станция, напрежението в мрежата на която е V. Вътрешното съпротивление на акумулатора е r. Определете полезната мощност, разходвана за зареждане на акумулатора, и мощността, отиваща за отделяне на топлина в него. Превишава ли полезната мощност на акумулатора топлинната? Защо при бързо зареждане на акумулатора трябва специално да се полагат грижи за отвеждане на топлината?
♦ 8.3.44. Батерия с ЕДН 4 V и вътрешно съпротивление 1 Ω влиза в състава на неизвестна верига. Към полюсите на батерията е включен волтметър, който показва напрежение 6 V. Определете количеството топлина, отделящо се за единица време върху вътрешното съпротивление на батерията.
8.3.45. В сферичен кондензатор с капацитет C се поддържа постоянно напрежение V. Определете количеството топлина, отделящо се за единица време в кондензатора, ако специфичната проводимост на средата, запълваща кондензатора, е λ, а нейната диелектрична проницаемост е ε ≈ 1.
♦ 8.3.46. Сонда, представляваща медна мрежа, е заземена през съпротивление R и е поставена в сноп електрони, чиято скорост на голямо разстояние от сондата е v. Определете количеството топлина, отделящо се за единица време при бомбардировката на сондата с електрони, ако токът на заземяване е I.
♦ 8.3.47. Сфера с радиус a е съединена със земята през съпротивление R. От безкрайност върху нея със скорост v налита сноп електрони, броят на частиците в единица обем на който е ne. Определете граничния заряд на сферата. Считайте скоростта на частиците за голяма (помислете в сравнение с коя величина).

8.3.48*. Топлинната мощност на спиралата на електрическа печка зависи линейно от температурната разлика между спиралата и стайния въздух: N = κ(T − T0). Съпротивлението на спиралата също зависи линейно от тази разлика: R = R0[1 + α(T − T0)], където R0 е съпротивлението на спиралата при стайна температура. До каква температура ще се нагрее спиралата при пропускане през нея на ток I?