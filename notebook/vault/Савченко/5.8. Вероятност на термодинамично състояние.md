5.8.1. а. Разделяме съд с вместимост $V$ на две еднакви части 1 и 2. Нека в този съд се движи една молекула. Ще я наблюдаваме в продължение на време $\tau$. Средно половината от това време молекулата ще се намира в част 1 на съда, а другата половина — в част 2. В продължение на колко време в част 1 заедно с първата ще се намира втора молекула, ако в съда се движат две молекули?
б. В съда се движат три молекули. В продължение на колко време те ще се намират едновременно в част 1?
в. В съда се движат $N$ молекули. В продължение на колко време те ще се намират едновременно в част 1?

5.8.2. Частта от времето, през което частиците се намират в дадено състояние, често се нарича вероятност на това състояние.
а. В съда се намират две молекули. На колко е равна вероятността и двете молекули да се намират в лявата половина на съда? В която и да е от половините?
б. На колко е равна вероятността молекулите да се намират в различни половини на съда?
в. В съда се намират три молекули. На колко е равна вероятността две молекули да се намират в лявата половина на съда и вероятността в лявата половина на съда да няма нито една молекула?

5.8.3. В съд с вместимост $V_0$ се намират $N$ молекули.
а. Определете вероятността в обем $V$, който представлява част от обема $V_0$, да няма нито една молекула.
б. На колко трябва да е равен този обем, за да бъде вероятността на такова събитие близка до $10^{-2}$?

5.8.4*. Оценете вероятността плътността на въздуха в обем $0,1 \text{ mm}^3$ от някой участък на вашата стая да бъде два пъти по-голяма от обичайната плътност. Какъв трябва да бъде обемът на този участък, за да бъде тази вероятност достатъчно голяма?

♦ 5.8.5. Траекторията на атом, еластично отразен от стените на куб с размери $a \times a \times a$, е квадрат. Скоростта на атома е $v$.
а. С каква средна скорост ще започне да се премества по всяка стена мястото на удара, ако се промени ъгълът на падане в равнината на квадрата с $\Delta \ll 1$? При какви стойности на $\Delta$ траекторията на атома ще се окаже затворена? Незатворена? Определете разстоянието между съседните паралелни участъци на траекториите в първия и във втория случай.
б. Защо може да се счита, че траекторията на атома обикновено не е затворена? На колко е равна вероятността да се открие атом в квадрат с площ $S$, разположен в равнината, по която се движи атомът в случай на незатворена траектория?
в*. Как ще се движи атомът, ако се промени неговият ъгъл на падане перпендикулярно на равнината на квадрата с $\Delta \ll 1$? На колко ще бъде равна вероятността да се открие такъв атом в област вътре в куба, чийъто обем е равен на $V$?

5.8.6*. Решете задача 5.8.5 в случая, когато първоначално тангенсът на ъгъла на падане е равен на $1/m$, където $m$ е цяло число.

♦ 5.8.7. Атоми, имащи еднаква по модул скорост $v$, едновременно влизат в цилиндър през малък отвор, разположен в центъра на дъното на цилиндъра. Посоките на скоростите на атомите са разпределени равномерно вътре в конус с малък ъгъл $\Delta$ при върха. Конусът на скоростите е съосен с цилиндъра. Радиусът на цилиндъра е $R$, височината му е $H$. Оценете времето за равномерно запълване от атомите на пространството вътре в цилиндъра в случай на еластично отражение на атомите от стената му и в случай, когато след време $\tau \gg R/v, H/v$ след попадане върху стената атомът тръгва във вътрешността на цилиндъра под произволен ъгъл спрямо стената му със скорост $v$.

♦ 5.8.8*. При преминаване на частици от област 1 в област 2 на границата на тези области над частиците се извършва работа $A$. Докажете, че вероятността да се открие в обем $\Delta V$ частица, имаща скорост в интервала $\Delta v$, е навсякъде еднаква, ако частиците в област 1 са равномерно разпределени по скорости.

♦ 5.8.9. Познаването на вероятността за състоянието на системата в молекулярната физика позволява да се предскаже по-нататъшното поведение на тази система.
Може да се реализира малко вероятно събитие. Например, в едната половина на съд, разделен на две еднакви части с преграда, се намира газ. Преградата се премахва много бързо. Осъществено е състояние на газа, чиято вероятност е равна на $2^{-N}$, където $N$ е броят на частиците газ в съда. Този резултат може да се получи чрез решаване на задача 5.8.1в. В следващите моменти от време в съда ще се осъществяват други състояния. Системата няма да се върне в първоначалното състояние — неговата вероятност е твърде малка! Следователно ще настъпи необратим преход към нови, по-вероятни състояния, молекулите ще запълнят цялото пространство на съда.
Този пример показва, че познаването на вероятността за състоянието на нова система е много полезно.
А как да се изчисли вероятността на състоянието за други системи? Няма ли изчисленията да бъдат твърде сложни? Оказва се, че не — не особено. Да се изчисли колко пъти вероятността на едно състояние е по-голяма от вероятността на друго, трябва по следния начин. Ако на система, намираща се в състояние 1 при температура $T$, съобщим количество топлина $Q$, тя ще премине в друго състояние, чиято вероятност е $\exp(Q/kT)$ пъти по-голяма от вероятността на състояние 1 ($k$ — константа на Болцман).

Ще дадем пример за това как се провеждат такива изчисления. Да намерим колко пъти вероятността на състоянието, в което всички $N$ молекули на газа се намират в едната половина на съда (състояние 1), е по-малка от вероятността на състоянието, в което молекулите запълват равномерно цялото пространство на съда (състояние 2). Преграждаме съда, в който се намират молекулите, с подвижно бутало. При преместване на буталото наляво на $\Delta x$ газът извършва работа $\Delta A$ и се охлажда. За да запазим температурата на газа постоянна, трябва да съобщим на молекулите на газа количество топлина $\Delta Q = \Delta A$ (за компенсиране на енергийните загуби в газа). Следователно при преместване на буталото наляво ще предадем на газа при температура $T$ количество топлина $Q = A$. При изотермно разширение $A = \nu RT \ln(V_к/V_н)$, където $\nu$ е количеството газ (в молове), $R = k N_A$ е газовата константа, $N_A$ е константата на Авогадро, $V_н$ е началният обем, $V_к$ е крайният обем на газа.
В нашия случай $N = \nu N_A$, $V_к/V_н = 2$. Затова формулата за работата може да се препише във вида $A = NkT \ln 2$. Следователно вероятността на състояние 2 е $\exp(A/kT) = \exp(N \ln 2) = 2^N$ пъти по-голяма от вероятността на състояние 1. Получихме решението на задача 5.8.1в, разглеждайки термодинамичен процес.
По същия начин определете вероятността в област с обем $V$, която е част от пространство с обем $V_0$, да се съберат всички молекули, движещи се в това пространство. Използвайки термодинамичен процес, решете задача 5.8.3. Може ли по този начин да се реши задача 5.8.1?

5.8.10. Каква минимална работа трябва да се извърши, за да се увеличи при стайна температура концентрацията на злато в 1 kg скала от $10^{-6}$ до $10^{-2}$?

5.8.11*. Докажете, че върху полупропусклива преграда, намираща се в разреден разтвор, при температура $T$ действа налягане $P = nkT$, където $n$ е броят на молекулите на разтвореното вещество в единица обем на разтвора. Защо тази формула е вярна само за разреден разтвор?

5.8.12*. В пространство с обем $2V_0$ се движат $2N$ молекули. Колко пъти вероятността да се открият $N$ молекули в област с обем $V_0 - V$ е по-малка от вероятността да се открият $N$ молекули в цялото пространство $V_0$?

5.8.13*. В съд с вода при температура $20 ^\circ\text{C}$ е поставен 1 g лед с температура $0 ^\circ\text{C}$ в херметична кутия. Определете колко пъти вероятността на процеса на превръщане на леда във вода е по-голяма от вероятността на обратния процес — разтопената вода в кутията внезапно да започне да отдава топлина на околната вода и да се превърне в лед. Температурата на водата в съда при топенето на леда практически не се променя.

♦ 5.8.14. С помощта на термодинамичен процес покажете, че при температура $T$:
а) налягането на идеален газ в ограничена област е $\exp(U/kT)$ пъти по-малко, отколкото в останалото пространство, ако тази област е отделена от останалото пространство чрез енергийна потенциална бариера, равна за всяка частица на газа на $U$;
б) концентрацията на молекулите на разтвореното вещество в ограничена област е $\exp(U/kT)$ пъти по-малка, отколкото в останалото пространство, заето от разтворителя, ако тази област е отделена от останалата част на разтворителя чрез енергийна потенциална бариера, равна за всяка молекула на разтвореното вещество на $U$, а взаимодействието на тези молекули една с друга може да се пренебрегне.

5.8.15. Бутало първоначално разделя цилиндричен съд на две равни части, в които се намира идеален газ с еднаква маса и една и съща температура. Реален ли е процес, в който при движение на буталото температурата на едната част се увеличава два пъти, а на другата — намалява два пъти? Топлинният капацитет на буталото и цилиндъра може да се пренебрегне, системата е изолирана.

5.8.16. Газодинамична пушка представлява цилиндър, напълнен с едноатомен газ и затворен с подвижно бутало. Газът, разширявайки се, ускорява буталото. Реален ли е процес, когато при увеличаване на обема на газа $n$ пъти температурата му намалява $\sqrt{n}$ пъти? $n$ пъти? Системата е изолирана.