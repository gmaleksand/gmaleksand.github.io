13.1.1. Определете областта на пълната сянка от кръгъл молив, ако източник на светлина е цилиндрична газосветна лампа. Моливът и лампата са разположени успоредно един на друг.
13.1.2. Матова електрическа крушка във формата на кълбо с диаметър 6 cm осветява глобус с диаметър 26 cm. Определете диаметъра на пълната сянка и полусянката на глобуса върху стена. Разстоянието от глобуса до крушката е 1 m, а до стената — 2 m.
13.1.3. „Стаята, в която влезе Иван Иванович, беше съвсем тъмна, защото капаците бяха затворени, и слънчевият лъч, минавайки през дупката, направена в капака... удряйки се в отсрещната стена, чертаеше върху нея пъстър ландшафт от... покриви, дървета и простряно пране, всичко само в обърнат вид“ (Н. В. Гогол. Повест за това как се скараха Иван Иванович с Иван Никифорович). Обяснете това явление.
13.1.4. В щорите, затъмняващи стаята, се е образувал малък отвор. През отвора е надникнало слънцето и по стената е плъзнало кръгло „зайче“. Защо формата на зайчето не зависи от формата на отвора (триъгълен, квадратен)? В кой случай ще се появи зависимост от формата на отвора? (Същият ефект може да се наблюдава с помощта на малко парче огледало.)
13.1.5. Постройте изображение на предмет в плоско огледало. Изображението се оказва обърнато отдясно наляво спрямо предмета. Защо тогава огледалото не „обръща“ изображението от горе надолу?
13.1.6. Височината на човек е $h$. Каква минимална височина трябва да има огледалото му, за да види своето изображение в цял ръст?
13.1.7. Забравило геометричната оптика момиче разглежда своето изображение в малко огледалце. За да разгледа едновременно по-голяма част от изображението, тя ту поднася огледалцето до самото си лице, ту го отдалечава. Обяснете на момичето как се мени размерът на видимата част от лицето в зависимост от разстоянието до огледалцето.
13.1.8. Постройте изображение на предмет в двустенно огледало с ъгъл при върха $90^\circ$. По какво се различава това изображение от изображението в плоско огледало? Огледалото е разположено в ъгъла на стаята. От кои точки на стаята човек може да види своето изображение?

13.1.9. Три правоъгълни огледала с еднакъв размер са сглобени в тристенна призма с отразяваща вътрешна повърхност. Постройте изображение на предмет, разположен вътре в призмата.
♦ 13.1.10*. Полуцилиндрично огледало е поставено в широк сноп светлина, идващ успоредно на равнината на симетрия на огледалото. Намерете максималния ъгъл между лъчите в отразения от огледалото сноп (ъгъл на разходимост).
13.1.11. Ако между точков източник и екран се постави тръба с гладка вътрешна повърхност, на екрана ще възникне система от концентрични кръгове. Обяснете причината за възникването им.
♦ 13.1.12. От страната на основата на кух конус с височина $h$ с малък ъгъл при върха е отрязан малък пръстен и е поставен в успореден сноп светлина, с широката част към снопа. На какво разстояние от пръстена ще се фокусират отразените от него светлинни лъчи?

13.1.13. Определете фокусното разстояние на сферично огледало с радиус на кривината $R$.
13.1.14. Покажете, че ако разстоянията от предмета и от изображението до фокуса на вдлъбнато огледало са равни на $l_1$ и $l_2$, то $l_1 l_2 = f^2$, където $f$ е фокусното разстояние на огледалото.
13.1.15. Предмет е разположен на главната оптична ос на вдлъбнато огледало на разстояние 60 cm от полюса на огледалото. Определете фокусното разстояние на огледалото, ако изображението на предмета е действително и увеличено един път и половина.
♦ 13.1.16. Върху вдлъбнато огледало пада съходящ коничен сноп светлинни лъчи. На какво разстояние от фокуса ще се пресекат отразените лъчи, ако радиусът на огледалото е 80 cm, а продължението на лъчите пресича главната оптична ос на разстояние 40 cm от огледалото.
13.1.17. Действителното изображение на предмет във вдлъбнато огледало превишава по своите размери предмета три пъти. След като предметът бил отдалечен от огледалото на 80 cm, неговото изображение станало два пъти по-малко от предмета. Намерете фокусното разстояние на огледалото.

♦ 13.1.18. Постройте изображение на правоъгълник с дълга страна $R/2$, лежаща на оста на сферично огледало с радиус на кривината $R$. Предната страна на правоъгълника се намира на разстояние $R/2$ от полюса на огледалото.
♦ 13.1.19. Постройте изображение на сноп стрелки, излизащи от центъра на кривината на сферично огледало. Краищата на стрелките лежат на полуокръжност.
13.1.20*. Каква форма трябва да има отразяващата повърхност, за да събира всички успоредни лъчи в една точка независимо от ширината на снопа?