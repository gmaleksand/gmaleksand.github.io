3.9.1. Скоростта на звука във въздуха е c = 330 m/s. Определете дължината на звуковата вълна с честота ν = 50 Hz.

♦ 3.9.2. Уред за демонстриране на интерференция на звука има първоначално два еднакви – горна и долна – звукопровода. На какво минимално разстояние l трябва да се спусне долният звукопровод, за да се отслаби максимално звученето на рупора B при честота ν = 100 Hz?

♦ 3.9.3. Интензитетът на звукова вълна с честота ν, преминала през две тънки успоредни пластини, раздалечени на разстояние l, достига максимум на разстояние от втората пластина, кратно на l. Обяснете това явление и определете скоростта на звука в средата, в която се намират пластините.

3.9.4. Определете амплитудата на скоростта, преместването и налягането в звукова вълна с честота 1 kHz в областта на болкови усещания (интензитет на вълната $1\ \mathrm{W/m^2}$) и близо до прага на чуваемост (интензитет на вълната $10^{-12}\ \mathrm{W/m^2}$).

3.9.5∗. При какъв интензитет на ултразвук във вода при атмосферно налягане ще започнат да се появяват вакуумни микрокухини?

♦ 3.9.6∗. Пластина с размери L × L трепти по хармоничен закон с честота ω ≪ c/L, където c е скоростта на звука във въздуха. Оценете силата, действаща на пластината от страна на въздуха в момента, когато скоростта на пластината е равна на v.
Плътността на въздуха е ρ. Как се движи въздухът, ако ω ≪ c/L? Защо в този случай излъчването на звук е слабо?

3.9.7. Топче с радиус R извършва хармонични радиални трептения („диша“) с честота ω и амплитуда A в течност, чиято плътност е ρ. С каква средна за период енергия се излъчва вълната? Как се променя амплитудата на колебанията на налягането на течността с отдалечаване от топчето, ако скоростта на вълната в течността е равна на c? Считайте, че A ≪ R.

3.9.8∗. а. Върху безкрайна пръчка в някое сечение действа външна надлъжна сила F = F₀ cos ωt. Какви вълни на скоростта и деформацията възникват в пръчката? Сечението на пръчката е S, плътността на материала ѝ е ρ, скоростта на вълната в пръчката е c.
б. В две сечения на безкрайна пръчка, разположени на разстояние l едно от друго, действа надлъжна външна сила F = F₀ cos ωt. Какви вълни възникват в пръчката? При какви стойности на l мощността на вълната в пръчката е най-голяма? Най-малка? Защо енергията на резултиращата вълна в пръчката не е равна на сумата от енергиите на вълните, изпускани от всеки източник поотделно?

3.9.9∗. В две сечения на безкрайна пръчка действат две външни надлъжни сили. Силата от лявата страна се променя по закона $F_1 = F_0 \cos \omega t$, а силата от дясната – по закона $F_2 = F_0 \sin \omega t$. При какво разстояние l между източниците на сила бягащата вълна ще се разпространява само от ляво на дясно? Само от дясно на ляво?

♦ 3.9.10. Към вибратор с честота ω са закрепени две еднакви малки топчета на разстояние L едно от друго. Те възбуждат вълни по повърхността на водата. Оценете, като използвате рисунката, скоростта на вълните във водата.

3.9.11∗. а. В свободна пръчка с дължина L, на края на която действа с честота ω хармонична сила, се образува стояща вълна с дължина на вълната λ. Къде се намират възлите на напреженията на тази вълна? Каква е амплитудата на принуждаващата сила, ако амплитудата на напреженията в стоящата вълна е равна на σ₀, а сечението на пръчката е равно на S.
б. Постройте резонансна крива – графика на зависимостта на величината σ₀S/F₀ от честотата на принуждаващата сила. Определете честотите, при които величината σ₀S/F₀ ще нараства неограничено. Може ли да се твърди, че тези честоти съвпадат със собствените честоти на трептене на пръчката, когато върху нея не действат външни сили?

3.9.12. Намерете собствените честоти на надлъжните трептения на стоманена пръчка с дължина 1 m. За кои точки трябва да се окачи тази пръчка, за да бъде затихването на трептенията на втората резонансна честота минимално?

3.9.13. Как ще се променят собствените честоти на трептене на стоманено топче при увеличаване на радиуса му два пъти?

3.9.14∗. Между твърди успоредни стени се намира въздух. Една от стените започва напречно хармонично движение с амплитуда A₀ и честота ω. Разстоянието между стените е L ≫ A₀. До каква амплитуда на преместването във върхността (пучността) ще се „разлюлее“ въздухът от тази стена? Оценете времето за залюляване, ако скоростта на звука във въздуха е c.

3.9.15. Определете първата резонансна честота на трептенията на въздуха между две успоредни сгради, намиращи се на разстояние L = 20 m една от друга. Височината на сградите е значително по-голяма от това разстояние. Скоростта на звука във въздуха е c = 330 m/s.

♦ 3.9.16. Да поднесем вибриращ камертон към висок цилиндричен съд, в който по малко се налива вода. Ще чуем ту усилващ се звук, ту отслабващ, ту отново усилващ се. Как да се обясни това? Защо без съда камертонът звучи слабо?

3.9.17. При каква дълбочина на океана в него могат да се „разлюлеят“ физиологично опасни инфразвукови трептения с честота 7 Hz?

3.9.18. Първата резонансна честота на отворена от двете страни органна тръба е равна на 300 Hz. На колко е равна първата резонансна честота на същата, но затворена от двете страни органна тръба? Затворена от едната страна?

3.9.19. Защо кухият корпус на цигулката и виолончелото се прави фигурален? Как от неговите размери зависи тонът на звучене?

3.9.20. В барокамера, напълнена със смес от хелий и кислород, скоростта на звука е много по-голяма от скоростта на звука във въздуха. Как ще се промени звученето на гласовете на хората, разговарящи в барокамерата? Ще се промени ли там тонът на камертона?

3.9.21. С каква сила трябва да се опъне китарна струна с дължина l = 60 cm и линейна плътност µ = 0,1 g/cm, за да звучи с честота ν = 100 Hz на първия хармоник, т.е. на първата резонансна честота?

♦ 3.9.22. Трептенията в струна се възбуждат, като по нея се пропуска променлив ток така, че магнитната сила от страна на неголям магнит M се променя хармонично. Честотата на тока отговаря на третия хармоник на струната. Дължината на струната е l. Къде трябва да се постави магнитът, за да бъде амплитудата на трептенията най-голяма?

3.9.23. Ако звучаща на първия хармоник пръчка се хване с ръка, тя почти веднага престава да звучи. Обяснете защо. На кое място трябва да се хване пръчката, за да се прояви този ефект най-слабо? Най-силно?

3.9.24∗. При монокристал от сапфир при ниски температури и съответно окачване загубите на енергия при трептения във вакуум за период на първия хармоник съставляват 10⁻⁸ от енергията на трептенията. Колко пъти ще се увеличат тези загуби при трептения във въздуха? Плътността на сапфира е $3 \cdot 10^3\ \mathrm{kg/m^3}$, скоростта на звука във въздуха е 330 m/s, плътността на въздуха е $1,3\ \mathrm{kg/m^3}$.

3.9.25∗. Академик И. В. Обреимов започва така обяснението на едностранната чуваемост: „... Рибарите не понасят, когато към тях се приближават и разговарят. И са прави. Рибата във водата отлично чува разговорите на брега. А ние, на брега, не чуваме „рибешкия разговор“. Работата е там, че при прехода от въздух във вода и от вода във въздух енергията на звуковия поток...“ (Уилям Браг. Светът на звука. М.: Наука, 1965. С. 333). Продължете обяснението и го подкрепете с количествени оценки, като приемете, че човекът реагира на колебанията на налягането, започвайки приблизително от същата амплитуда, както и рибите.

3.9.26∗. Определете масата на тяло, свързано чрез еластична поставка с коравина k и маса m с твърд под, ако първата резонансна честота на надлъжните трептения на тази система е равна на ω.