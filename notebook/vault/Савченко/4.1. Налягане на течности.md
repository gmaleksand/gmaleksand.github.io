4.1.1. Какво е хидростатично налягане? Измислете начин за измерване на налягането.
♦ 4.1.2. В течност се намира правоъгълна призма с размери, показани на чертежа. Намерете сумата от силите, действащи върху предната и долната стена на призмата, ако налягането на течността е 2 · 10⁵ Pa. На колко е равна сумата от всички сили, действащи върху призмата?
4.1.3*. Резултиращата сила, действаща от страна на сгъстена течност върху три от стените на правилен тетраедър, е равна на F. Дължината на ръба на тетраедъра е a. Определете налягането на течността.
♦ 4.1.4. В тръба се намира бутало, чието надлъжно сечение е показано на чертежа. Налягането на течността от двете страни на буталото е еднакво. Намира ли се буталото в равновесие?
♦ 4.1.5. Сфера затваря отвор с радиус r в плоска стена, разделяща течности с налягания 3P и P. С каква сила се притиска сферата към отвора?
♦ 4.1.6. Конична тапа затваря едновременно два отвора в плосък съд, запълнен с течност под налягане P. Радиусите на отворите са r и R. Определете силата, действаща върху тапата от страна на течността.
4.1.7*. Сферичен балон с радиус R и дебелина на стените Δ се пръска от вътрешно налягане P. Определете границата на якост на материала на стените.
4.1.8*. Защо кренвиршът във вряща вода се пука по дължина, а не напречно?
♦ 4.1.9. Три скачени съда с вода са покрити с бутала. Към буталата чрез шарнири и вертикални пръти е закрепена хоризонтална греда. В коя точка трябва да се приложи към гредата сила F, за да остане тя хоризонтална? Диаметрите на съдовете и разстоянията между тях са посочени на чертежа.
4.1.10. Хидравлична преса, запълнена с вода, има бутала със сечения 100 и 10 cm². Върху по-голямото бутало се поставя товар с маса 80 kg. На каква височина ще се издигне след това малкото бутало?
4.1.11. Куб с ръб 20 cm се намира във вода. Долната стена на куба е на дълбочина 1 m под повърхността. На колко е равна силата, действаща от страна на водата върху долната стена? Върху горната стена? Каква сила действа върху страничната стена? Намерете векторната сума на силите, действащи от страна на водата върху тялото. Атмосферното налягане е 10⁵ Pa.
♦ 4.1.12*. Долната стена на правилен тетраедър с ръб a, напълно потопен в течност с плътност ρ, се намира на дълбочина h. Определете силата, действаща от страна на течността върху странична стена на тетраедъра, ако атмосферното налягане е P.
♦ 4.1.13*. В съд, чието дъно сключва ъгъл α с хоризонта, стои куб с ръб a, изработен от материал с плътност ρ. Горният ръб на куба е на дълбочина h. Под основата на куба не прониква течност. Атмосферното налягане е P, плътността на течността е ρ₀. Намерете силата, с която кубът действа върху дъното на съда.
♦ 4.1.14. Тръба с радиус r е затворена отдолу с метален диск и е потопена в течност на дълбочина H. Радиусът на диска е R, височината му е h. Оста на диска е на разстояние a от оста на тръбата. Плътността на течността е ρ₀, а на метала – ρ. До каква височина трябва да се налее течност в тръбата, за да се отдели дискът от нея?
♦ 4.1.15. В горната част на съд с вода има цилиндричен отвор, плътно затворен с подвижно бутало. В буталото е монтирана вертикална тръбичка. Радиусът на буталото е 10 cm, радиусът на тръбичката е 5 cm, а общата им маса е 20 kg. Определете височината на водния стълб в тръбичката при равновесие на системата.
♦ 4.1.16. Бутало, затварящо цилиндрична тръба с вътрешен радиус 10 cm, може да се движи с помощта на дълъг вертикален прът. Тръбата с буталото в най-ниско положение е потопена в цилиндричен съд с радиус 1 m на дълбочина 0,5 m. На каква височина спрямо първоначалното ниво на водата в съда може да се издигне водата в тръбата? Атмосферното налягане е 10⁵ Pa.
♦ 4.1.17*. В полусферичен купол, чиито краища прилягат плътно към повърхността на маса, се налива течност през отвор в горната част. Когато течността достигне отвора, тя повдига купола и започва да изтича под него. Намерете масата на купола, ако вътрешният му радиус е R, а плътността на течността е ρ.
4.1.18. Докажете, че в два скачени съда течността в гравитационно поле има минимална потенциална енергия, когато нивата в двата съда са на еднаква височина.
♦ 4.1.19*. В цилиндричен съд с радиус R, частично напълнен с течност с плътност ρ, на страничната стена има отвор, затворен с тапа. Каква работа трябва да се извърши, за да се вкара тапата на дължина l? Тапата има форма на цилиндър с радиус r. Центърът на отвора е на дълбочина h. Съдът е достатъчно висок, за да не прелее течността. Триенето да се пренебрегне.
4.1.20*. Намерете налягането на разстояние r от центъра на течна планета с радиус R, ако течността има плътност ρ. На колко е равно налягането в центъра на планетата? Гравитационната константа е γ.
4.1.21. В съд с течност има газов мехур. Гравитационно поле липсва. Съдът започва да се движи с постоянно ускорение. В каква посока ще започне да се движи мехурът?
4.1.22. Под какъв ъгъл спрямо хоризонта ще се разположи повърхността на течността в съд, който се плъзга по наклонена равнина с ъгъл α, ако коефициентът на триене е μ?
♦ 4.1.23*. Затворен цилиндър с радиус R, запълнен на три четвърти от обема си с течност с плътност ρ, се върти в безтегловност заедно с течността с ъглова скорост ω около оста си. Как се променя налягането в течността в зависимост от разстоянието до стените на цилиндъра?
4.1.24. Намерете формата на повърхността на течността във вертикално разположена цилиндрична чаша, която се върти заедно с течността около оста си с ъглова скорост ω.