13.2.1. Риба вижда Слънцето под ъгъл 60° спрямо повърхността на водата. Каква е истинската височина на Слънцето над хоризонта? Показателят на пречупване на водата е 1,33.
13.2.2. а. Видимата дълбочина на водоем, гледан вертикално надолу, е 3 м. Каква е неговата истинска дълбочина?
б. Самолет прелита над потопена на малка дълбочина подводница на височина 3 км. Каква ще изглежда височината на самолета при наблюдение от подводницата?
13.2.3. Охлюв стои на далечната стена на правоъгълен аквариум с ширина $l$. Колко пъти ще се промени видимият ъглов размер на охлюва, ако от аквариума се източи водата? Наблюдателят се намира на разстояние $L$ от аквариума.
13.2.4. Относителният показател на пречупване на границата въздух – стъкло е 1,5, а на границата въздух – вода е 1,33. На колко е равен той на границата вода – стъкло?
13.2.5. а. Определете ъгъла на пълно вътрешно отражение за диамант ($n_д = 2,4$), за вода ($n_в = 1,33$) и за диамант, потопен във вода.
б. Защо малките въздушни мехурчета във водата изглеждат сребристи?
♦ 13.2.6. Може ли да се види нещо през две съседни стени на стъклен куб? Показателят на пречупване на стъклото е 1,5.
♦ 13.2.7. Какъв трябва да бъде външният радиус на огъване на световод, изработен от прозрачно вещество с показател на пречупване $n$, така че при диаметър на световода, равен на $l$, светлината, влязла в световода перпендикулярно на равнината на неговото напречно сечение, да се разпространява, без да излиза навън през страничната повърхност?

♦ 13.2.8. От плексиглас е изработен конус с ъгъл при върха $2\alpha$. Върху основата на конуса пада успореден сноп светлина. Опишете поведението на светлината. Показателят на пречупване на плексигласа е 1,5.
♦ 13.2.9. Върху хоризонтална равнина е почернен кръг с радиус $R$. В центъра на кръга вертикално стои стъклен конус, опиращ се с върха си в неговия център. Показателят на пречупване на стъклото е $n > 1,5$. Ъгълът на отвора на конуса е $2\alpha = 60^\circ$, радиусът на основата е $R$. Кръгът се наблюдава от голямо разстояние по оста на конуса. Какъв е неговият видим радиус?
13.2.10*. Ако гледате капилярна тръбичка отстрани, видимият вътрешен радиус ще бъде равен на $r$. Какъв е истинският вътрешен радиус? Показателят на пречупване на стъклото е $n$.
♦ 13.2.11. При какъв минимален ъгъл на падане на светлинен лъч върху пачка от плоски прозрачни пластини, показателят на пречупване на всяка от които е $k$ пъти по-малък от този на горната, лъчът няма да премине през пачката? Показателят на пречупване на най-горната пластина е $n$, броят на пластините е $N$.

13.2.12. Показателят на пречупване на атмосферата на планета намалява с височината $h$ над повърхността ѝ по закона $n = n_0 - \alpha h$ при $h \ll n/\alpha$. Радиусът на планетата е $R$. Намерете на каква височина над повърхността на планетата лъч, излъчен хоризонтално, ще обикаля планетата, оставайки през цялото време на тази височина.
13.2.13. Как изглежда околният свят от гледна точка на риба във водоем?
♦ 13.2.14. а. През клин с малък ъгъл $\alpha$ при върха преминава светлинен лъч, който е перпендикулярен на предната стена на клина. Докажете, че ъгълът на отклонение на лъча от първоначалното направление е приблизително равен на $(n-1)\alpha$. Показателят на пречупване на клина е $n$.
♦ б. През клин с малък ъгъл $\alpha$ при върха преминава светлинен лъч, който пада под малък ъгъл $\gamma$ спрямо нормалата към предната повърхност на клина. Докажете, че ъгълът на отклонение на светлинния лъч от първоначалното направление е приблизително равен на $(n - 1)\alpha$. Показателят на пречупване на клина е $n$.
в. Изведете формулата за фокусното разстояние на тънка леща. Радиусите на кривина на повърхностите на лещата са $R_1$ и $R_2$, показателят на пречупване на материала на лещата е $n$.

13.2.15. а. Намерете фокусното разстояние на двойноизпъкнала леща с радиус на кривина 30 см, изработена от стъкло с показател на пречупване 1,6. На колко е равна оптичната сила на лещата?
б. Едната повърхност на леща, изработена от стъкло с показател на пречупване 1,6, е плоска, а другата – сферична. Оптичната сила на лещата е 1 дпт. Определете радиуса на кривина на сферичната повърхност на лещата.
13.2.16. От стъкло с показател на пречупване 1,61 е изработена двойноизпъкнала леща с еднакви радиуси на кривина на двете повърхности. Оптичната сила на лещата във вода е 1,6 дпт. Намерете радиуса на кривина на повърхностите на лещата.
13.2.17*. Леща с фокусно разстояние $f$ и радиуси на кривина $r$ е вградена в стената на аквариум. Показателят на пречупване на водата е $n$. Определете на какво разстояние от лещата ще се фокусира успореден сноп светлина: а) влизащ в аквариума; б) излизащ от аквариума.
13.2.18. Определете фокусното разстояние на участък от стъклена тънкостенна сфера с радиус $R$ и дебелина $\delta$. Показателят на пречупване на стъклото е $n$.
13.2.19. Плоскопаралелна пластинка е съставена от два стъклени клина с малък ъгъл $\alpha$. Показателите на пречупване на клиновете са $n_1$ и $n_2$. Върху пластинката нормално към повърхността пада успореден светлинен сноп. Зад пластинката е разположена събирателна леща с фокусно разстояние $f$. Във фокалната равнина на лещата има екран. С колко ще се премести светлата точка върху екрана, ако се махне пластинката?
13.2.20*. Върху плоската повърхност на стъклен полуцилиндър падат под ъгъл 45° светлинни лъчи, лежащи в равнина, перпендикулярна на оста на цилиндъра. От коя част на страничната повърхност на полуцилиндъра ще излизат светлинни лъчи? Показателят на пречупване на стъклото е $n$.
13.2.21*. Тънък светлинен сноп, преминаващ през центъра на стъклена сфера с радиус $R$, се фокусира на разстояние $2R$ от нейния център. Определете показателя на пречупване на стъклото.
13.2.22. Върху тънкостенна сферична колба, поставена в течност, пада успореден тънък светлинен сноп така, че оста на снопа минава през центъра на колбата. На противоположната страна на колбата снопът има диаметър, два пъти по-голям от диаметъра на светлинния сноп, падащ върху колбата. Какъв е показателят на пречупване на течността, в която е потопена колбата?
♦ 13.2.23. Тънък светлинен сноп, след като премине през полусфера от стъкло с показател на пречупване $n$, се събира на разстояние $x$ от изпъкналата повърхност. На какво разстояние от плоската повърхност на полусферата ще се съберат лъчите, ако снопът се пусне от обратната страна?